{
  "header": "",
  "footer": "",
  "language": "Hebrew",
  "verses": [
    {
      "book_id": "JON",
      "book_name": "Jonah",
      "chapter": 1,
      "verse_start": 1,
      "verse_end": 1,
      "text": "ויהי דבר יהוה אל יונה בן אמתי לאמר׃",
      "info": ""
    },
    {
      "book_id": "JON",
      "book_name": "Jonah",
      "chapter": 1,
      "verse_start": 2,
      "verse_end": 2,
      "text": "קום לך אל נינוה העיר הגדולה וקרא עליה כי עלתה רעתם לפני׃",
      "info": ""
    },
    {
      "book_id": "JON",
      "book_name": "Jonah",
      "chapter": 1,
      "verse_start": 3,
      "verse_end": 3,
      "text": "ויקם יונה לברח תרשׁישׁה מלפני יהוה וירד יפו וימצא אניה באה תרשׁישׁ ויתן שׂכרה וירד בה לבוא עמהם תרשׁישׁה מלפני יהוה׃",
      "info": ""
    },
    {
      "book_id": "JON",
      "book_name": "Jonah",
      "chapter": 1,
      "verse_start": 4,
      "verse_end": 4,
      "text": "ויהוה הטיל רוח גדולה אל הים ויהי סער גדול בים והאניה חשׁבה להשׁבר׃",
      "info": ""
    },
    {
      "book_id": "JON",
      "book_name": "Jonah",
      "chapter": 1,
      "verse_start": 5,
      "verse_end": 5,
      "text": "וייראו המלחים ויזעקו אישׁ אל אלהיו ויטלו את הכלים אשׁר באניה אל הים להקל מעליהם ויונה ירד אל ירכתי הספינה וישׁכב וירדם׃",
      "info": ""
    },
    {
      "book_id": "JON",
      "book_name": "Jonah",
      "chapter": 1,
      "verse_start": 6,
      "verse_end": 6,
      "text": "ויקרב אליו רב החבל ויאמר לו מה לך נרדם קום קרא אל אלהיך אולי יתעשׁת האלהים לנו ולא נאבד׃",
      "info": ""
    },
    {
      "book_id": "JON",
      "book_name": "Jonah",
      "chapter": 1,
      "verse_start": 7,
      "verse_end": 7,
      "text": "ויאמרו אישׁ אל רעהו לכו ונפילה גורלות ונדעה בשׁלמי הרעה הזאת לנו ויפלו גורלות ויפל הגורל על יונה׃",
      "info": ""
    },
    {
      "book_id": "JON",
      "book_name": "Jonah",
      "chapter": 1,
      "verse_start": 8,
      "verse_end": 8,
      "text": "ויאמרו אליו הגידה נא לנו באשׁר למי הרעה הזאת לנו מה מלאכתך ומאין תבוא מה ארצך ואי מזה עם אתה׃",
      "info": ""
    },
    {
      "book_id": "JON",
      "book_name": "Jonah",
      "chapter": 1,
      "verse_start": 9,
      "verse_end": 9,
      "text": "ויאמר אליהם עברי אנכי ואת יהוה אלהי השׁמים אני ירא אשׁר עשׂה את הים ואת היבשׁה׃",
      "info": ""
    },
    {
      "book_id": "JON",
      "book_name": "Jonah",
      "chapter": 1,
      "verse_start": 10,
      "verse_end": 10,
      "text": "וייראו האנשׁים יראה גדולה ויאמרו אליו מה זאת עשׂית כי ידעו האנשׁים כי מלפני יהוה הוא ברח כי הגיד להם׃",
      "info": ""
    },
    {
      "book_id": "JON",
      "book_name": "Jonah",
      "chapter": 1,
      "verse_start": 11,
      "verse_end": 11,
      "text": "ויאמרו אליו מה נעשׂה לך וישׁתק הים מעלינו כי הים הולך וסער׃",
      "info": ""
    },
    {
      "book_id": "JON",
      "book_name": "Jonah",
      "chapter": 1,
      "verse_start": 12,
      "verse_end": 12,
      "text": "ויאמר אליהם שׂאוני והטילני אל הים וישׁתק הים מעליכם כי יודע אני כי בשׁלי הסער הגדול הזה עליכם׃",
      "info": ""
    },
    {
      "book_id": "JON",
      "book_name": "Jonah",
      "chapter": 1,
      "verse_start": 13,
      "verse_end": 13,
      "text": "ויחתרו האנשׁים להשׁיב אל היבשׁה ולא יכלו כי הים הולך וסער עליהם׃",
      "info": ""
    },
    {
      "book_id": "JON",
      "book_name": "Jonah",
      "chapter": 1,
      "verse_start": 14,
      "verse_end": 14,
      "text": "ויקראו אל יהוה ויאמרו אנה יהוה אל נא נאבדה בנפשׁ האישׁ הזה ואל תתן עלינו דם נקיא כי אתה יהוה כאשׁר חפצת עשׂית׃",
      "info": ""
    },
    {
      "book_id": "JON",
      "book_name": "Jonah",
      "chapter": 1,
      "verse_start": 15,
      "verse_end": 15,
      "text": "וישׂאו את יונה ויטלהו אל הים ויעמד הים מזעפו׃",
      "info": ""
    },
    {
      "book_id": "JON",
      "book_name": "Jonah",
      "chapter": 1,
      "verse_start": 16,
      "verse_end": 16,
      "text": "וייראו האנשׁים יראה גדולה את יהוה ויזבחו זבח ליהוה וידרו נדרים׃",
      "info": ""
    },
    {
      "book_id": "JON",
      "book_name": "Jonah",
      "chapter": 1,
      "verse_start": 17,
      "verse_end": 17,
      "text": "וימן יהוה דג גדול לבלע את יונה ויהי יונה במעי הדג שׁלשׁה ימים ושׁלשׁה לילות׃",
      "info": ""
    }
  ]
}