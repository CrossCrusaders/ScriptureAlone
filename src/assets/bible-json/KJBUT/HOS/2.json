{
  "header": "",
  "footer": "",
  "language": "Hebrew",
  "verses": [
    {
      "book_id": "HOS",
      "book_name": "Hosea",
      "chapter": 2,
      "verse_start": 1,
      "verse_end": 1,
      "text": "אמרו לאחיכם עמי ולאחותיכם רחמה׃",
      "info": ""
    },
    {
      "book_id": "HOS",
      "book_name": "Hosea",
      "chapter": 2,
      "verse_start": 2,
      "verse_end": 2,
      "text": "ריבו באמכם ריבו כי היא לא אשׁתי ואנכי לא אישׁה ותסר זנוניה מפניה ונאפופיה מבין שׁדיה׃",
      "info": ""
    },
    {
      "book_id": "HOS",
      "book_name": "Hosea",
      "chapter": 2,
      "verse_start": 3,
      "verse_end": 3,
      "text": "פן אפשׁיטנה ערמה והצגתיה כיום הולדה ושׂמתיה כמדבר ושׁתה כארץ ציה והמתיה בצמא׃",
      "info": ""
    },
    {
      "book_id": "HOS",
      "book_name": "Hosea",
      "chapter": 2,
      "verse_start": 4,
      "verse_end": 4,
      "text": "ואת בניה לא ארחם כי בני זנונים המה׃",
      "info": ""
    },
    {
      "book_id": "HOS",
      "book_name": "Hosea",
      "chapter": 2,
      "verse_start": 5,
      "verse_end": 5,
      "text": "כי זנתה אמם הבישׁה הורתם כי אמרה אלכה אחרי מאהבי נתני לחמי ומימי צמרי ופשׁתי שׁמני ושׁקויי׃",
      "info": ""
    },
    {
      "book_id": "HOS",
      "book_name": "Hosea",
      "chapter": 2,
      "verse_start": 6,
      "verse_end": 6,
      "text": "לכן הנני שׂך את דרכך בסירים וגדרתי את גדרה ונתיבותיה לא תמצא׃",
      "info": ""
    },
    {
      "book_id": "HOS",
      "book_name": "Hosea",
      "chapter": 2,
      "verse_start": 7,
      "verse_end": 7,
      "text": "ורדפה את מאהביה ולא תשׂיג אתם ובקשׁתם ולא תמצא ואמרה אלכה ואשׁובה אל אישׁי הראשׁון כי טוב לי אז מעתה׃",
      "info": ""
    },
    {
      "book_id": "HOS",
      "book_name": "Hosea",
      "chapter": 2,
      "verse_start": 8,
      "verse_end": 8,
      "text": "והיא לא ידעה כי אנכי נתתי לה הדגן והתירושׁ והיצהר וכסף הרביתי לה וזהב עשׂו לבעל׃",
      "info": ""
    },
    {
      "book_id": "HOS",
      "book_name": "Hosea",
      "chapter": 2,
      "verse_start": 9,
      "verse_end": 9,
      "text": "לכן אשׁוב ולקחתי דגני בעתו ותירושׁי במועדו והצלתי צמרי ופשׁתי לכסות את ערותה׃",
      "info": ""
    },
    {
      "book_id": "HOS",
      "book_name": "Hosea",
      "chapter": 2,
      "verse_start": 10,
      "verse_end": 10,
      "text": "ועתה אגלה את נבלתה לעיני מאהביה ואישׁ לא יצילנה מידי׃",
      "info": ""
    },
    {
      "book_id": "HOS",
      "book_name": "Hosea",
      "chapter": 2,
      "verse_start": 11,
      "verse_end": 11,
      "text": "והשׁבתי כל משׂושׂה חגה חדשׁה ושׁבתה וכל מועדה׃",
      "info": ""
    },
    {
      "book_id": "HOS",
      "book_name": "Hosea",
      "chapter": 2,
      "verse_start": 12,
      "verse_end": 12,
      "text": "והשׁמתי גפנה ותאנתה אשׁר אמרה אתנה המה לי אשׁר נתנו לי מאהבי ושׂמתים ליער ואכלתם חית השׂדה׃",
      "info": ""
    },
    {
      "book_id": "HOS",
      "book_name": "Hosea",
      "chapter": 2,
      "verse_start": 13,
      "verse_end": 13,
      "text": "ופקדתי עליה את ימי הבעלים אשׁר תקטיר להם ותעד נזמה וחליתה ותלך אחרי מאהביה ואתי שׁכחה נאם יהוה׃",
      "info": ""
    },
    {
      "book_id": "HOS",
      "book_name": "Hosea",
      "chapter": 2,
      "verse_start": 14,
      "verse_end": 14,
      "text": "לכן הנה אנכי מפתיה והלכתיה המדבר ודברתי על לבה׃",
      "info": ""
    },
    {
      "book_id": "HOS",
      "book_name": "Hosea",
      "chapter": 2,
      "verse_start": 15,
      "verse_end": 15,
      "text": "ונתתי לה את כרמיה משׁם ואת עמק עכור לפתח תקוה וענתה שׁמה כימי נעוריה וכיום עלתה מארץ מצרים׃",
      "info": ""
    },
    {
      "book_id": "HOS",
      "book_name": "Hosea",
      "chapter": 2,
      "verse_start": 16,
      "verse_end": 16,
      "text": "והיה ביום ההוא נאם יהוה תקראי אישׁי ולא תקראי לי עוד בעלי׃",
      "info": ""
    },
    {
      "book_id": "HOS",
      "book_name": "Hosea",
      "chapter": 2,
      "verse_start": 17,
      "verse_end": 17,
      "text": "והסרתי את שׁמות הבעלים מפיה ולא יזכרו עוד בשׁמם׃",
      "info": ""
    },
    {
      "book_id": "HOS",
      "book_name": "Hosea",
      "chapter": 2,
      "verse_start": 18,
      "verse_end": 18,
      "text": "וכרתי להם ברית ביום ההוא עם חית השׂדה ועם עוף השׁמים ורמשׂ האדמה וקשׁת וחרב ומלחמה אשׁבור מן הארץ והשׁכבתים לבטח׃",
      "info": ""
    },
    {
      "book_id": "HOS",
      "book_name": "Hosea",
      "chapter": 2,
      "verse_start": 19,
      "verse_end": 19,
      "text": "וארשׂתיך לי לעולם וארשׂתיך לי בצדק ובמשׁפט ובחסד וברחמים׃",
      "info": ""
    },
    {
      "book_id": "HOS",
      "book_name": "Hosea",
      "chapter": 2,
      "verse_start": 20,
      "verse_end": 20,
      "text": "וארשׂתיך לי באמונה וידעת את יהוה׃",
      "info": ""
    },
    {
      "book_id": "HOS",
      "book_name": "Hosea",
      "chapter": 2,
      "verse_start": 21,
      "verse_end": 21,
      "text": "והיה ביום ההוא אענה נאם יהוה אענה את השׁמים והם יענו את הארץ׃",
      "info": ""
    },
    {
      "book_id": "HOS",
      "book_name": "Hosea",
      "chapter": 2,
      "verse_start": 22,
      "verse_end": 22,
      "text": "והארץ תענה את הדגן ואת התירושׁ ואת היצהר והם יענו את יזרעאל׃",
      "info": ""
    },
    {
      "book_id": "HOS",
      "book_name": "Hosea",
      "chapter": 2,
      "verse_start": 23,
      "verse_end": 23,
      "text": "וזרעתיה לי בארץ ורחמתי את לא רחמה ואמרתי ללא עמי עמי אתה והוא יאמר אלהי׃",
      "info": ""
    }
  ]
}