{
  "header": "",
  "footer": "",
  "language": "Hebrew",
  "verses": [
    {
      "book_id": "HOS",
      "book_name": "Hosea",
      "chapter": 10,
      "verse_start": 1,
      "verse_end": 1,
      "text": "גפן בוקק ישׂראל פרי ישׁוה לו כרב לפריו הרבה למזבחות כטוב לארצו היטיבו מצבות׃",
      "info": ""
    },
    {
      "book_id": "HOS",
      "book_name": "Hosea",
      "chapter": 10,
      "verse_start": 2,
      "verse_end": 2,
      "text": "חלק לבם עתה יאשׁמו הוא יערף מזבחותם ישׁדד מצבותם׃",
      "info": ""
    },
    {
      "book_id": "HOS",
      "book_name": "Hosea",
      "chapter": 10,
      "verse_start": 3,
      "verse_end": 3,
      "text": "כי עתה יאמרו אין מלך לנו כי לא יראנו את יהוה והמלך מה יעשׂה׃",
      "info": ""
    },
    {
      "book_id": "HOS",
      "book_name": "Hosea",
      "chapter": 10,
      "verse_start": 4,
      "verse_end": 4,
      "text": "דברו דברים אלות שׁוא כרת ברית ופרח כראשׁ משׁפט על תלמי שׂדי׃",
      "info": ""
    },
    {
      "book_id": "HOS",
      "book_name": "Hosea",
      "chapter": 10,
      "verse_start": 5,
      "verse_end": 5,
      "text": "לעגלות בית און יגורו שׁכן שׁמרון כי אבל עליו עמו וכמריו עליו יגילו על כבודו כי גלה ממנו׃",
      "info": ""
    },
    {
      "book_id": "HOS",
      "book_name": "Hosea",
      "chapter": 10,
      "verse_start": 6,
      "verse_end": 6,
      "text": "גם אותו לאשׁור יובל מנחה למלך ירב בשׁנה אפרים יקח ויבושׁ ישׂראל מעצתו׃",
      "info": ""
    },
    {
      "book_id": "HOS",
      "book_name": "Hosea",
      "chapter": 10,
      "verse_start": 7,
      "verse_end": 7,
      "text": "נדמה שׁמרון מלכה כקצף על פני מים׃",
      "info": ""
    },
    {
      "book_id": "HOS",
      "book_name": "Hosea",
      "chapter": 10,
      "verse_start": 8,
      "verse_end": 8,
      "text": "ונשׁמדו במות און חטאת ישׂראל קוץ ודרדר יעלה על מזבחותם ואמרו להרים כסונו ולגבעות נפלו עלינו׃",
      "info": ""
    },
    {
      "book_id": "HOS",
      "book_name": "Hosea",
      "chapter": 10,
      "verse_start": 9,
      "verse_end": 9,
      "text": "מימי הגבעה חטאת ישׂראל שׁם עמדו לא תשׂיגם בגבעה מלחמה על בני עלוה׃",
      "info": ""
    },
    {
      "book_id": "HOS",
      "book_name": "Hosea",
      "chapter": 10,
      "verse_start": 10,
      "verse_end": 10,
      "text": "באותי ואסרם ואספו עליהם עמים באסרם לשׁתי עינתם׃",
      "info": ""
    },
    {
      "book_id": "HOS",
      "book_name": "Hosea",
      "chapter": 10,
      "verse_start": 11,
      "verse_end": 11,
      "text": "ואפרים עגלה מלמדה אהבתי לדושׁ ואני עברתי על טוב צוארה ארכיב אפרים יחרושׁ יהודה ישׂדד לו יעקב׃",
      "info": ""
    },
    {
      "book_id": "HOS",
      "book_name": "Hosea",
      "chapter": 10,
      "verse_start": 12,
      "verse_end": 12,
      "text": "זרעו לכם לצדקה קצרו לפי חסד נירו לכם ניר ועת לדרושׁ את יהוה עד יבוא וירה צדק׃",
      "info": ""
    },
    {
      "book_id": "HOS",
      "book_name": "Hosea",
      "chapter": 10,
      "verse_start": 13,
      "verse_end": 13,
      "text": "חרשׁתם רשׁע עולתה קצרתם אכלתם פרי כחשׁ כי בטחת בדרכך ברב גבוריך׃",
      "info": ""
    },
    {
      "book_id": "HOS",
      "book_name": "Hosea",
      "chapter": 10,
      "verse_start": 14,
      "verse_end": 14,
      "text": "וקאם שׁאון בעמך וכל מבצריך יושׁד כשׁד שׁלמן בית ארבאל ביום מלחמה אם על בנים רטשׁה׃",
      "info": ""
    },
    {
      "book_id": "HOS",
      "book_name": "Hosea",
      "chapter": 10,
      "verse_start": 15,
      "verse_end": 15,
      "text": "ככה עשׂה לכם בית אל מפני רעת רעתכם בשׁחר נדמה נדמה מלך ישׂראל׃",
      "info": ""
    }
  ]
}