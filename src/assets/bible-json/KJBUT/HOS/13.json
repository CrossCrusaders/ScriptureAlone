{
  "header": "",
  "footer": "",
  "language": "Hebrew",
  "verses": [
    {
      "book_id": "HOS",
      "book_name": "Hosea",
      "chapter": 13,
      "verse_start": 1,
      "verse_end": 1,
      "text": "כדבר אפרים רתת נשׂא הוא בישׂראל ויאשׁם בבעל וימת׃",
      "info": ""
    },
    {
      "book_id": "HOS",
      "book_name": "Hosea",
      "chapter": 13,
      "verse_start": 2,
      "verse_end": 2,
      "text": "ועתה יוספו לחטא ויעשׂו להם מסכה מכספם כתבונם עצבים מעשׂה חרשׁים כלה להם הם אמרים זבחי אדם עגלים ישׁקון׃",
      "info": ""
    },
    {
      "book_id": "HOS",
      "book_name": "Hosea",
      "chapter": 13,
      "verse_start": 3,
      "verse_end": 3,
      "text": "לכן יהיו כענן בקר וכטל משׁכים הלך כמץ יסער מגרן וכעשׁן מארבה׃",
      "info": ""
    },
    {
      "book_id": "HOS",
      "book_name": "Hosea",
      "chapter": 13,
      "verse_start": 4,
      "verse_end": 4,
      "text": "ואנכי יהוה אלהיך מארץ מצרים ואלהים זולתי לא תדע ומושׁיע אין בלתי׃",
      "info": ""
    },
    {
      "book_id": "HOS",
      "book_name": "Hosea",
      "chapter": 13,
      "verse_start": 5,
      "verse_end": 5,
      "text": "אני ידעתיך במדבר בארץ תלאבות׃",
      "info": ""
    },
    {
      "book_id": "HOS",
      "book_name": "Hosea",
      "chapter": 13,
      "verse_start": 6,
      "verse_end": 6,
      "text": "כמרעיתם וישׂבעו שׂבעו וירם לבם על כן שׁכחוני׃",
      "info": ""
    },
    {
      "book_id": "HOS",
      "book_name": "Hosea",
      "chapter": 13,
      "verse_start": 7,
      "verse_end": 7,
      "text": "ואהי להם כמו שׁחל כנמר על דרך אשׁור׃",
      "info": ""
    },
    {
      "book_id": "HOS",
      "book_name": "Hosea",
      "chapter": 13,
      "verse_start": 8,
      "verse_end": 8,
      "text": "אפגשׁם כדב שׁכול ואקרע סגור לבם ואכלם שׁם כלביא חית השׂדה תבקעם׃",
      "info": ""
    },
    {
      "book_id": "HOS",
      "book_name": "Hosea",
      "chapter": 13,
      "verse_start": 9,
      "verse_end": 9,
      "text": "שׁחתך ישׂראל כי בי בעזרך׃",
      "info": ""
    },
    {
      "book_id": "HOS",
      "book_name": "Hosea",
      "chapter": 13,
      "verse_start": 10,
      "verse_end": 10,
      "text": "אהי מלכך אפוא ויושׁיעך בכל עריך ושׁפטיך אשׁר אמרת תנה לי מלך ושׂרים׃",
      "info": ""
    },
    {
      "book_id": "HOS",
      "book_name": "Hosea",
      "chapter": 13,
      "verse_start": 11,
      "verse_end": 11,
      "text": "אתן לך מלך באפי ואקח בעברתי׃",
      "info": ""
    },
    {
      "book_id": "HOS",
      "book_name": "Hosea",
      "chapter": 13,
      "verse_start": 12,
      "verse_end": 12,
      "text": "צרור עון אפרים צפונה חטאתו׃",
      "info": ""
    },
    {
      "book_id": "HOS",
      "book_name": "Hosea",
      "chapter": 13,
      "verse_start": 13,
      "verse_end": 13,
      "text": "חבלי יולדה יבאו לו הוא בן לא חכם כי עת לא יעמד במשׁבר בנים׃",
      "info": ""
    },
    {
      "book_id": "HOS",
      "book_name": "Hosea",
      "chapter": 13,
      "verse_start": 14,
      "verse_end": 14,
      "text": "מיד שׁאול אפדם ממות אגאלם אהי דבריך מות אהי קטבך שׁאול נחם יסתר מעיני׃",
      "info": ""
    },
    {
      "book_id": "HOS",
      "book_name": "Hosea",
      "chapter": 13,
      "verse_start": 15,
      "verse_end": 15,
      "text": "כי הוא בן אחים יפריא יבוא קדים רוח יהוה ממדבר עלה ויבושׁ מקורו ויחרב מעינו הוא ישׁסה אוצר כל כלי חמדה׃",
      "info": ""
    },
    {
      "book_id": "HOS",
      "book_name": "Hosea",
      "chapter": 13,
      "verse_start": 16,
      "verse_end": 16,
      "text": "תאשׁם שׁמרון כי מרתה באלהיה בחרב יפלו עלליהם ירטשׁו והריותיו יבקעו׃",
      "info": ""
    }
  ]
}