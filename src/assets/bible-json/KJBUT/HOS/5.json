{
  "header": "",
  "footer": "",
  "language": "Hebrew",
  "verses": [
    {
      "book_id": "HOS",
      "book_name": "Hosea",
      "chapter": 5,
      "verse_start": 1,
      "verse_end": 1,
      "text": "שׁמעו זאת הכהנים והקשׁיבו בית ישׂראל ובית המלך האזינו כי לכם המשׁפט כי פח הייתם למצפה ורשׁת פרושׂה על תבור׃",
      "info": ""
    },
    {
      "book_id": "HOS",
      "book_name": "Hosea",
      "chapter": 5,
      "verse_start": 2,
      "verse_end": 2,
      "text": "ושׁחטה שׂטים העמיקו ואני מוסר לכלם׃",
      "info": ""
    },
    {
      "book_id": "HOS",
      "book_name": "Hosea",
      "chapter": 5,
      "verse_start": 3,
      "verse_end": 3,
      "text": "אני ידעתי אפרים וישׂראל לא נכחד ממני כי עתה הזנית אפרים נטמא ישׂראל׃",
      "info": ""
    },
    {
      "book_id": "HOS",
      "book_name": "Hosea",
      "chapter": 5,
      "verse_start": 4,
      "verse_end": 4,
      "text": "לא יתנו מעלליהם לשׁוב אל אלהיהם כי רוח זנונים בקרבם ואת יהוה לא ידעו׃",
      "info": ""
    },
    {
      "book_id": "HOS",
      "book_name": "Hosea",
      "chapter": 5,
      "verse_start": 5,
      "verse_end": 5,
      "text": "וענה גאון ישׂראל בפניו וישׂראל ואפרים יכשׁלו בעונם כשׁל גם יהודה עמם׃",
      "info": ""
    },
    {
      "book_id": "HOS",
      "book_name": "Hosea",
      "chapter": 5,
      "verse_start": 6,
      "verse_end": 6,
      "text": "בצאנם ובבקרם ילכו לבקשׁ את יהוה ולא ימצאו חלץ מהם׃",
      "info": ""
    },
    {
      "book_id": "HOS",
      "book_name": "Hosea",
      "chapter": 5,
      "verse_start": 7,
      "verse_end": 7,
      "text": "ביהוה בגדו כי בנים זרים ילדו עתה יאכלם חדשׁ את חלקיהם׃",
      "info": ""
    },
    {
      "book_id": "HOS",
      "book_name": "Hosea",
      "chapter": 5,
      "verse_start": 8,
      "verse_end": 8,
      "text": "תקעו שׁופר בגבעה חצצרה ברמה הריעו בית און אחריך בנימין׃",
      "info": ""
    },
    {
      "book_id": "HOS",
      "book_name": "Hosea",
      "chapter": 5,
      "verse_start": 9,
      "verse_end": 9,
      "text": "אפרים לשׁמה תהיה ביום תוכחה בשׁבטי ישׂראל הודעתי נאמנה׃",
      "info": ""
    },
    {
      "book_id": "HOS",
      "book_name": "Hosea",
      "chapter": 5,
      "verse_start": 10,
      "verse_end": 10,
      "text": "היו שׂרי יהודה כמסיגי גבול עליהם אשׁפוך כמים עברתי׃",
      "info": ""
    },
    {
      "book_id": "HOS",
      "book_name": "Hosea",
      "chapter": 5,
      "verse_start": 11,
      "verse_end": 11,
      "text": "עשׁוק אפרים רצוץ משׁפט כי הואיל הלך אחרי צו׃",
      "info": ""
    },
    {
      "book_id": "HOS",
      "book_name": "Hosea",
      "chapter": 5,
      "verse_start": 12,
      "verse_end": 12,
      "text": "ואני כעשׁ לאפרים וכרקב לבית יהודה׃",
      "info": ""
    },
    {
      "book_id": "HOS",
      "book_name": "Hosea",
      "chapter": 5,
      "verse_start": 13,
      "verse_end": 13,
      "text": "וירא אפרים את חליו ויהודה את מזרו וילך אפרים אל אשׁור וישׁלח אל מלך ירב והוא לא יוכל לרפא לכם ולא יגהה מכם מזור׃",
      "info": ""
    },
    {
      "book_id": "HOS",
      "book_name": "Hosea",
      "chapter": 5,
      "verse_start": 14,
      "verse_end": 14,
      "text": "כי אנכי כשׁחל לאפרים וככפיר לבית יהודה אני אני אטרף ואלך אשׂא ואין מציל׃",
      "info": ""
    },
    {
      "book_id": "HOS",
      "book_name": "Hosea",
      "chapter": 5,
      "verse_start": 15,
      "verse_end": 15,
      "text": "אלך אשׁובה אל מקומי עד אשׁר יאשׁמו ובקשׁו פני בצר להם ישׁחרנני׃",
      "info": ""
    }
  ]
}