{
  "header": "",
  "footer": "",
  "language": "Hebrew",
  "verses": [
    {
      "book_id": "HOS",
      "book_name": "Hosea",
      "chapter": 11,
      "verse_start": 1,
      "verse_end": 1,
      "text": "כי נער ישׂראל ואהבהו וממצרים קראתי לבני׃",
      "info": ""
    },
    {
      "book_id": "HOS",
      "book_name": "Hosea",
      "chapter": 11,
      "verse_start": 2,
      "verse_end": 2,
      "text": "קראו להם כן הלכו מפניהם לבעלים יזבחו ולפסלים יקטרון׃",
      "info": ""
    },
    {
      "book_id": "HOS",
      "book_name": "Hosea",
      "chapter": 11,
      "verse_start": 3,
      "verse_end": 3,
      "text": "ואנכי תרגלתי לאפרים קחם על זרועתיו ולא ידעו כי רפאתים׃",
      "info": ""
    },
    {
      "book_id": "HOS",
      "book_name": "Hosea",
      "chapter": 11,
      "verse_start": 4,
      "verse_end": 4,
      "text": "בחבלי אדם אמשׁכם בעבתות אהבה ואהיה להם כמרימי על על לחיהם ואט אליו אוכיל׃",
      "info": ""
    },
    {
      "book_id": "HOS",
      "book_name": "Hosea",
      "chapter": 11,
      "verse_start": 5,
      "verse_end": 5,
      "text": "לא ישׁוב אל ארץ מצרים ואשׁור הוא מלכו כי מאנו לשׁוב׃",
      "info": ""
    },
    {
      "book_id": "HOS",
      "book_name": "Hosea",
      "chapter": 11,
      "verse_start": 6,
      "verse_end": 6,
      "text": "וחלה חרב בעריו וכלתה בדיו ואכלה ממעצותיהם׃",
      "info": ""
    },
    {
      "book_id": "HOS",
      "book_name": "Hosea",
      "chapter": 11,
      "verse_start": 7,
      "verse_end": 7,
      "text": "ועמי תלואים למשׁובתי ואל על יקראהו יחד לא ירומם׃",
      "info": ""
    },
    {
      "book_id": "HOS",
      "book_name": "Hosea",
      "chapter": 11,
      "verse_start": 8,
      "verse_end": 8,
      "text": "איך אתנך אפרים אמגנך ישׂראל איך אתנך כאדמה אשׂימך כצבאים נהפך עלי לבי יחד נכמרו נחומי׃",
      "info": ""
    },
    {
      "book_id": "HOS",
      "book_name": "Hosea",
      "chapter": 11,
      "verse_start": 9,
      "verse_end": 9,
      "text": "לא אעשׂה חרון אפי לא אשׁוב לשׁחת אפרים כי אל אנכי ולא אישׁ בקרבך קדושׁ ולא אבוא בעיר׃",
      "info": ""
    },
    {
      "book_id": "HOS",
      "book_name": "Hosea",
      "chapter": 11,
      "verse_start": 10,
      "verse_end": 10,
      "text": "אחרי יהוה ילכו כאריה ישׁאג כי הוא ישׁאג ויחרדו בנים מים׃",
      "info": ""
    },
    {
      "book_id": "HOS",
      "book_name": "Hosea",
      "chapter": 11,
      "verse_start": 11,
      "verse_end": 11,
      "text": "יחרדו כצפור ממצרים וכיונה מארץ אשׁור והושׁבתים על בתיהם נאם יהוה׃",
      "info": ""
    },
    {
      "book_id": "HOS",
      "book_name": "Hosea",
      "chapter": 11,
      "verse_start": 12,
      "verse_end": 12,
      "text": "סבבני בכחשׁ אפרים ובמרמה בית ישׂראל ויהודה עד רד עם אל ועם קדושׁים נאמן׃",
      "info": ""
    }
  ]
}