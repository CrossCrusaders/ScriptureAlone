{
  "header": "",
  "footer": "",
  "language": "Hebrew",
  "verses": [
    {
      "book_id": "HOS",
      "book_name": "Hosea",
      "chapter": 9,
      "verse_start": 1,
      "verse_end": 1,
      "text": "אל תשׂמח ישׂראל אל גיל כעמים כי זנית מעל אלהיך אהבת אתנן על כל גרנות דגן׃",
      "info": ""
    },
    {
      "book_id": "HOS",
      "book_name": "Hosea",
      "chapter": 9,
      "verse_start": 2,
      "verse_end": 2,
      "text": "גרן ויקב לא ירעם ותירושׁ יכחשׁ׃",
      "info": ""
    },
    {
      "book_id": "HOS",
      "book_name": "Hosea",
      "chapter": 9,
      "verse_start": 3,
      "verse_end": 3,
      "text": "לא ישׁבו בארץ יהוה ושׁב אפרים מצרים ובאשׁור טמא יאכלו׃",
      "info": ""
    },
    {
      "book_id": "HOS",
      "book_name": "Hosea",
      "chapter": 9,
      "verse_start": 4,
      "verse_end": 4,
      "text": "לא יסכו ליהוה יין ולא יערבו לו זבחיהם כלחם אונים להם כל אכליו יטמאו כי לחמם לנפשׁם לא יבוא בית יהוה׃",
      "info": ""
    },
    {
      "book_id": "HOS",
      "book_name": "Hosea",
      "chapter": 9,
      "verse_start": 5,
      "verse_end": 5,
      "text": "מה תעשׂו ליום מועד וליום חג יהוה׃",
      "info": ""
    },
    {
      "book_id": "HOS",
      "book_name": "Hosea",
      "chapter": 9,
      "verse_start": 6,
      "verse_end": 6,
      "text": "כי הנה הלכו משׁד מצרים תקבצם מף תקברם מחמד לכספם קמושׂ יירשׁם חוח באהליהם׃",
      "info": ""
    },
    {
      "book_id": "HOS",
      "book_name": "Hosea",
      "chapter": 9,
      "verse_start": 7,
      "verse_end": 7,
      "text": "באו ימי הפקדה באו ימי השׁלם ידעו ישׂראל אויל הנביא משׁגע אישׁ הרוח על רב עונך ורבה משׂטמה׃",
      "info": ""
    },
    {
      "book_id": "HOS",
      "book_name": "Hosea",
      "chapter": 9,
      "verse_start": 8,
      "verse_end": 8,
      "text": "צפה אפרים עם אלהי נביא פח יקושׁ על כל דרכיו משׂטמה בבית אלהיו׃",
      "info": ""
    },
    {
      "book_id": "HOS",
      "book_name": "Hosea",
      "chapter": 9,
      "verse_start": 9,
      "verse_end": 9,
      "text": "העמיקו שׁחתו כימי הגבעה יזכור עונם יפקוד חטאותם׃",
      "info": ""
    },
    {
      "book_id": "HOS",
      "book_name": "Hosea",
      "chapter": 9,
      "verse_start": 10,
      "verse_end": 10,
      "text": "כענבים במדבר מצאתי ישׂראל כבכורה בתאנה בראשׁיתה ראיתי אבותיכם המה באו בעל פעור וינזרו לבשׁת ויהיו שׁקוצים כאהבם׃",
      "info": ""
    },
    {
      "book_id": "HOS",
      "book_name": "Hosea",
      "chapter": 9,
      "verse_start": 11,
      "verse_end": 11,
      "text": "אפרים כעוף יתעופף כבודם מלדה ומבטן ומהריון׃",
      "info": ""
    },
    {
      "book_id": "HOS",
      "book_name": "Hosea",
      "chapter": 9,
      "verse_start": 12,
      "verse_end": 12,
      "text": "כי אם יגדלו את בניהם ושׁכלתים מאדם כי גם אוי להם בשׂורי מהם׃",
      "info": ""
    },
    {
      "book_id": "HOS",
      "book_name": "Hosea",
      "chapter": 9,
      "verse_start": 13,
      "verse_end": 13,
      "text": "אפרים כאשׁר ראיתי לצור שׁתולה בנוה ואפרים להוציא אל הרג בניו׃",
      "info": ""
    },
    {
      "book_id": "HOS",
      "book_name": "Hosea",
      "chapter": 9,
      "verse_start": 14,
      "verse_end": 14,
      "text": "תן להם יהוה מה תתן תן להם רחם משׁכיל ושׁדים צמקים׃",
      "info": ""
    },
    {
      "book_id": "HOS",
      "book_name": "Hosea",
      "chapter": 9,
      "verse_start": 15,
      "verse_end": 15,
      "text": "כל רעתם בגלגל כי שׁם שׂנאתים על רע מעלליהם מביתי אגרשׁם לא אוסף אהבתם כל שׂריהם סררים׃",
      "info": ""
    },
    {
      "book_id": "HOS",
      "book_name": "Hosea",
      "chapter": 9,
      "verse_start": 16,
      "verse_end": 16,
      "text": "הכה אפרים שׁרשׁם יבשׁ פרי בלי יעשׁון גם כי ילדון והמתי מחמדי בטנם׃",
      "info": ""
    },
    {
      "book_id": "HOS",
      "book_name": "Hosea",
      "chapter": 9,
      "verse_start": 17,
      "verse_end": 17,
      "text": "ימאסם אלהי כי לא שׁמעו לו ויהיו נדדים בגוים׃",
      "info": ""
    }
  ]
}