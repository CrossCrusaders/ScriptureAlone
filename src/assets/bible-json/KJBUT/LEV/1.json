{
  "header": "",
  "footer": "",
  "language": "Hebrew",
  "verses": [
    {
      "book_id": "LEV",
      "book_name": "Leviticus",
      "chapter": 1,
      "verse_start": 1,
      "verse_end": 1,
      "text": "ויקרא אל משׁה וידבר יהוה אליו מאהל מועד לאמר׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 1,
      "verse_start": 2,
      "verse_end": 2,
      "text": "דבר אל בני ישׂראל ואמרת אלהם אדם כי יקריב מכם קרבן ליהוה מן הבהמה מן הבקר ומן הצאן תקריבו את קרבנכם׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 1,
      "verse_start": 3,
      "verse_end": 3,
      "text": "אם עלה קרבנו מן הבקר זכר תמים יקריבנו אל פתח אהל מועד יקריב אתו לרצנו לפני יהוה׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 1,
      "verse_start": 4,
      "verse_end": 4,
      "text": "וסמך ידו על ראשׁ העלה ונרצה לו לכפר עליו׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 1,
      "verse_start": 5,
      "verse_end": 5,
      "text": "ושׁחט את בן הבקר לפני יהוה והקריבו בני אהרן הכהנים את הדם וזרקו את הדם על המזבח סביב אשׁר פתח אהל מועד׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 1,
      "verse_start": 6,
      "verse_end": 6,
      "text": "והפשׁיט את העלה ונתח אתה לנתחיה׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 1,
      "verse_start": 7,
      "verse_end": 7,
      "text": "ונתנו בני אהרן הכהן אשׁ על המזבח וערכו עצים על האשׁ׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 1,
      "verse_start": 8,
      "verse_end": 8,
      "text": "וערכו בני אהרן הכהנים את הנתחים את הראשׁ ואת הפדר על העצים אשׁר על האשׁ אשׁר על המזבח׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 1,
      "verse_start": 9,
      "verse_end": 9,
      "text": "וקרבו וכרעיו ירחץ במים והקטיר הכהן את הכל המזבחה עלה אשׁה ריח ניחוח ליהוה׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 1,
      "verse_start": 10,
      "verse_end": 10,
      "text": "ואם מן הצאן קרבנו מן הכשׂבים או מן העזים לעלה זכר תמים יקריבנו׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 1,
      "verse_start": 11,
      "verse_end": 11,
      "text": "ושׁחט אתו על ירך המזבח צפנה לפני יהוה וזרקו בני אהרן הכהנים את דמו על המזבח סביב׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 1,
      "verse_start": 12,
      "verse_end": 12,
      "text": "ונתח אתו לנתחיו ואת ראשׁו ואת פדרו וערך הכהן אתם על העצים אשׁר על האשׁ אשׁר על המזבח׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 1,
      "verse_start": 13,
      "verse_end": 13,
      "text": "והקרב והכרעים ירחץ במים והקריב הכהן את הכל והקטיר המזבחה עלה הוא אשׁה ריח ניחח ליהוה׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 1,
      "verse_start": 14,
      "verse_end": 14,
      "text": "ואם מן העוף עלה קרבנו ליהוה והקריב מן התרים או מן בני היונה את קרבנו׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 1,
      "verse_start": 15,
      "verse_end": 15,
      "text": "והקריבו הכהן אל המזבח ומלק את ראשׁו והקטיר המזבחה ונמצה דמו על קיר המזבח׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 1,
      "verse_start": 16,
      "verse_end": 16,
      "text": "והסיר את מראתו בנצתה והשׁליך אתה אצל המזבח קדמה אל מקום הדשׁן׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 1,
      "verse_start": 17,
      "verse_end": 17,
      "text": "ושׁסע אתו בכנפיו לא יבדיל והקטיר אתו הכהן המזבחה על העצים אשׁר על האשׁ עלה הוא אשׁה ריח ניחח ליהוה׃",
      "info": ""
    }
  ]
}