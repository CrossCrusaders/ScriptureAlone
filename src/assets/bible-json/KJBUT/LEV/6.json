{
  "header": "",
  "footer": "",
  "language": "Hebrew",
  "verses": [
    {
      "book_id": "LEV",
      "book_name": "Leviticus",
      "chapter": 6,
      "verse_start": 1,
      "verse_end": 1,
      "text": "וידבר יהוה אל משׁה לאמר׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 6,
      "verse_start": 2,
      "verse_end": 2,
      "text": "נפשׁ כי תחטא ומעלה מעל ביהוה וכחשׁ בעמיתו בפקדון או בתשׂומת יד או בגזל או עשׁק את עמיתו׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 6,
      "verse_start": 3,
      "verse_end": 3,
      "text": "או מצא אבדה וכחשׁ בה ונשׁבע על שׁקר על אחת מכל אשׁר יעשׂה האדם לחטא בהנה׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 6,
      "verse_start": 4,
      "verse_end": 4,
      "text": "והיה כי יחטא ואשׁם והשׁיב את הגזלה אשׁר גזל או את העשׁק אשׁר עשׁק או את הפקדון אשׁר הפקד אתו או את האבדה אשׁר מצא׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 6,
      "verse_start": 5,
      "verse_end": 5,
      "text": "או מכל אשׁר ישׁבע עליו לשׁקר ושׁלם אתו בראשׁו וחמשׁתיו יסף עליו לאשׁר הוא לו יתננו ביום אשׁמתו׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 6,
      "verse_start": 6,
      "verse_end": 6,
      "text": "ואת אשׁמו יביא ליהוה איל תמים מן הצאן בערכך לאשׁם אל הכהן׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 6,
      "verse_start": 7,
      "verse_end": 7,
      "text": "וכפר עליו הכהן לפני יהוה ונסלח לו על אחת מכל אשׁר יעשׂה לאשׁמה׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 6,
      "verse_start": 8,
      "verse_end": 8,
      "text": "וידבר יהוה אל משׁה לאמר׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 6,
      "verse_start": 9,
      "verse_end": 9,
      "text": "צו את אהרן ואת בניו לאמר זאת תורת העלה הוא העלה על מוקדה על המזבח כל הלילה עד הבקר ואשׁ המזבח תוקד׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 6,
      "verse_start": 10,
      "verse_end": 10,
      "text": "ולבשׁ הכהן מדו בד ומכנסי בד ילבשׁ על בשׂרו והרים את הדשׁן אשׁר תאכל האשׁ את העלה על המזבח ושׂמו אצל המזבח׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 6,
      "verse_start": 11,
      "verse_end": 11,
      "text": "ופשׁט את בגדיו ולבשׁ בגדים אחרים והוציא את הדשׁן אל מחוץ למחנה אל מקום טהור׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 6,
      "verse_start": 12,
      "verse_end": 12,
      "text": "והאשׁ על המזבח תוקד בו לא תכבה ובער עליה הכהן עצים בבקר בבקר וערך עליה העלה והקטיר עליה חלבי השׁלמים׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 6,
      "verse_start": 13,
      "verse_end": 13,
      "text": "אשׁ תמיד תוקד על המזבח לא תכבה׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 6,
      "verse_start": 14,
      "verse_end": 14,
      "text": "וזאת תורת המנחה הקרב אתה בני אהרן לפני יהוה אל פני המזבח׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 6,
      "verse_start": 15,
      "verse_end": 15,
      "text": "והרים ממנו בקמצו מסלת המנחה ומשׁמנה ואת כל הלבנה אשׁר על המנחה והקטיר המזבח ריח ניחח אזכרתה ליהוה׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 6,
      "verse_start": 16,
      "verse_end": 16,
      "text": "והנותרת ממנה יאכלו אהרן ובניו מצות תאכל במקום קדשׁ בחצר אהל מועד יאכלוה׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 6,
      "verse_start": 17,
      "verse_end": 17,
      "text": "לא תאפה חמץ חלקם נתתי אתה מאשׁי קדשׁ קדשׁים הוא כחטאת וכאשׁם׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 6,
      "verse_start": 18,
      "verse_end": 18,
      "text": "כל זכר בבני אהרן יאכלנה חק עולם לדרתיכם מאשׁי יהוה כל אשׁר יגע בהם יקדשׁ׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 6,
      "verse_start": 19,
      "verse_end": 19,
      "text": "וידבר יהוה אל משׁה לאמר׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 6,
      "verse_start": 20,
      "verse_end": 20,
      "text": "זה קרבן אהרן ובניו אשׁר יקריבו ליהוה ביום המשׁח אתו עשׂירת האפה סלת מנחה תמיד מחציתה בבקר ומחציתה בערב׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 6,
      "verse_start": 21,
      "verse_end": 21,
      "text": "על מחבת בשׁמן תעשׂה מרבכת תביאנה תפיני מנחת פתים תקריב ריח ניחח ליהוה׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 6,
      "verse_start": 22,
      "verse_end": 22,
      "text": "והכהן המשׁיח תחתיו מבניו יעשׂה אתה חק עולם ליהוה כליל תקטר׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 6,
      "verse_start": 23,
      "verse_end": 23,
      "text": "וכל מנחת כהן כליל תהיה לא תאכל׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 6,
      "verse_start": 24,
      "verse_end": 24,
      "text": "וידבר יהוה אל משׁה לאמר׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 6,
      "verse_start": 25,
      "verse_end": 25,
      "text": "דבר אל אהרן ואל בניו לאמר זאת תורת החטאת במקום אשׁר תשׁחט העלה תשׁחט החטאת לפני יהוה קדשׁ קדשׁים הוא׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 6,
      "verse_start": 26,
      "verse_end": 26,
      "text": "הכהן המחטא אתה יאכלנה במקום קדשׁ תאכל בחצר אהל מועד׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 6,
      "verse_start": 27,
      "verse_end": 27,
      "text": "כל אשׁר יגע בבשׂרה יקדשׁ ואשׁר יזה מדמה על הבגד אשׁר יזה עליה תכבס במקום קדשׁ׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 6,
      "verse_start": 28,
      "verse_end": 28,
      "text": "וכלי חרשׂ אשׁר תבשׁל בו ישׁבר ואם בכלי נחשׁת בשׁלה ומרק ושׁטף במים׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 6,
      "verse_start": 29,
      "verse_end": 29,
      "text": "כל זכר בכהנים יאכל אתה קדשׁ קדשׁים הוא׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 6,
      "verse_start": 30,
      "verse_end": 30,
      "text": "וכל חטאת אשׁר יובא מדמה אל אהל מועד לכפר בקדשׁ לא תאכל באשׁ תשׂרף׃",
      "info": ""
    }
  ]
}