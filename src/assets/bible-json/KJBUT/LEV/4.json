{
  "header": "",
  "footer": "",
  "language": "Hebrew",
  "verses": [
    {
      "book_id": "LEV",
      "book_name": "Leviticus",
      "chapter": 4,
      "verse_start": 1,
      "verse_end": 1,
      "text": "וידבר יהוה אל משׁה לאמר׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 4,
      "verse_start": 2,
      "verse_end": 2,
      "text": "דבר אל בני ישׂראל לאמר נפשׁ כי תחטא בשׁגגה מכל מצות יהוה אשׁר לא תעשׂינה ועשׂה מאחת מהנה׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 4,
      "verse_start": 3,
      "verse_end": 3,
      "text": "אם הכהן המשׁיח יחטא לאשׁמת העם והקריב על חטאתו אשׁר חטא פר בן בקר תמים ליהוה לחטאת׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 4,
      "verse_start": 4,
      "verse_end": 4,
      "text": "והביא את הפר אל פתח אהל מועד לפני יהוה וסמך את ידו על ראשׁ הפר ושׁחט את הפר לפני יהוה׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 4,
      "verse_start": 5,
      "verse_end": 5,
      "text": "ולקח הכהן המשׁיח מדם הפר והביא אתו אל אהל מועד׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 4,
      "verse_start": 6,
      "verse_end": 6,
      "text": "וטבל הכהן את אצבעו בדם והזה מן הדם שׁבע פעמים לפני יהוה את פני פרכת הקדשׁ׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 4,
      "verse_start": 7,
      "verse_end": 7,
      "text": "ונתן הכהן מן הדם על קרנות מזבח קטרת הסמים לפני יהוה אשׁר באהל מועד ואת כל דם הפר ישׁפך אל יסוד מזבח העלה אשׁר פתח אהל מועד׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 4,
      "verse_start": 8,
      "verse_end": 8,
      "text": "ואת כל חלב פר החטאת ירים ממנו את החלב המכסה על הקרב ואת כל החלב אשׁר על הקרב׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 4,
      "verse_start": 9,
      "verse_end": 9,
      "text": "ואת שׁתי הכלית ואת החלב אשׁר עליהן אשׁר על הכסלים ואת היתרת על הכבד על הכליות יסירנה׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 4,
      "verse_start": 10,
      "verse_end": 10,
      "text": "כאשׁר יורם משׁור זבח השׁלמים והקטירם הכהן על מזבח העלה׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 4,
      "verse_start": 11,
      "verse_end": 11,
      "text": "ואת עור הפר ואת כל בשׂרו על ראשׁו ועל כרעיו וקרבו ופרשׁו׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 4,
      "verse_start": 12,
      "verse_end": 12,
      "text": "והוציא את כל הפר אל מחוץ למחנה אל מקום טהור אל שׁפך הדשׁן ושׂרף אתו על עצים באשׁ על שׁפך הדשׁן ישׂרף׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 4,
      "verse_start": 13,
      "verse_end": 13,
      "text": "ואם כל עדת ישׂראל ישׁגו ונעלם דבר מעיני הקהל ועשׂו אחת מכל מצות יהוה אשׁר לא תעשׂינה ואשׁמו׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 4,
      "verse_start": 14,
      "verse_end": 14,
      "text": "ונודעה החטאת אשׁר חטאו עליה והקריבו הקהל פר בן בקר לחטאת והביאו אתו לפני אהל מועד׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 4,
      "verse_start": 15,
      "verse_end": 15,
      "text": "וסמכו זקני העדה את ידיהם על ראשׁ הפר לפני יהוה ושׁחט את הפר לפני יהוה׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 4,
      "verse_start": 16,
      "verse_end": 16,
      "text": "והביא הכהן המשׁיח מדם הפר אל אהל מועד׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 4,
      "verse_start": 17,
      "verse_end": 17,
      "text": "וטבל הכהן אצבעו מן הדם והזה שׁבע פעמים לפני יהוה את פני הפרכת׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 4,
      "verse_start": 18,
      "verse_end": 18,
      "text": "ומן הדם יתן על קרנת המזבח אשׁר לפני יהוה אשׁר באהל מועד ואת כל הדם ישׁפך אל יסוד מזבח העלה אשׁר פתח אהל מועד׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 4,
      "verse_start": 19,
      "verse_end": 19,
      "text": "ואת כל חלבו ירים ממנו והקטיר המזבחה׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 4,
      "verse_start": 20,
      "verse_end": 20,
      "text": "ועשׂה לפר כאשׁר עשׂה לפר החטאת כן יעשׂה לו וכפר עלהם הכהן ונסלח להם׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 4,
      "verse_start": 21,
      "verse_end": 21,
      "text": "והוציא את הפר אל מחוץ למחנה ושׂרף אתו כאשׁר שׂרף את הפר הראשׁון חטאת הקהל הוא׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 4,
      "verse_start": 22,
      "verse_end": 22,
      "text": "אשׁר נשׂיא יחטא ועשׂה אחת מכל מצות יהוה אלהיו אשׁר לא תעשׂינה בשׁגגה ואשׁם׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 4,
      "verse_start": 23,
      "verse_end": 23,
      "text": "או הודע אליו חטאתו אשׁר חטא בה והביא את קרבנו שׂעיר עזים זכר תמים׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 4,
      "verse_start": 24,
      "verse_end": 24,
      "text": "וסמך ידו על ראשׁ השׂעיר ושׁחט אתו במקום אשׁר ישׁחט את העלה לפני יהוה חטאת הוא׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 4,
      "verse_start": 25,
      "verse_end": 25,
      "text": "ולקח הכהן מדם החטאת באצבעו ונתן על קרנת מזבח העלה ואת דמו ישׁפך אל יסוד מזבח העלה׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 4,
      "verse_start": 26,
      "verse_end": 26,
      "text": "ואת כל חלבו יקטיר המזבחה כחלב זבח השׁלמים וכפר עליו הכהן מחטאתו ונסלח׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 4,
      "verse_start": 27,
      "verse_end": 27,
      "text": "ואם נפשׁ אחת תחטא בשׁגגה מעם הארץ בעשׂתה אחת ממצות יהוה אשׁר לא תעשׂינה ואשׁם׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 4,
      "verse_start": 28,
      "verse_end": 28,
      "text": "או הודע אליו חטאתו אשׁר חטא והביא קרבנו שׂעירת עזים תמימה נקבה על חטאתו אשׁר חטא׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 4,
      "verse_start": 29,
      "verse_end": 29,
      "text": "וסמך את ידו על ראשׁ החטאת ושׁחט את החטאת במקום העלה׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 4,
      "verse_start": 30,
      "verse_end": 30,
      "text": "ולקח הכהן מדמה באצבעו ונתן על קרנת מזבח העלה ואת כל דמה ישׁפך אל יסוד המזבח׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 4,
      "verse_start": 31,
      "verse_end": 31,
      "text": "ואת כל חלבה יסיר כאשׁר הוסר חלב מעל זבח השׁלמים והקטיר הכהן המזבחה לריח ניחח ליהוה וכפר עליו הכהן ונסלח׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 4,
      "verse_start": 32,
      "verse_end": 32,
      "text": "ואם כבשׂ יביא קרבנו לחטאת נקבה תמימה יביאנה׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 4,
      "verse_start": 33,
      "verse_end": 33,
      "text": "וסמך את ידו על ראשׁ החטאת ושׁחט אתה לחטאת במקום אשׁר ישׁחט את העלה׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 4,
      "verse_start": 34,
      "verse_end": 34,
      "text": "ולקח הכהן מדם החטאת באצבעו ונתן על קרנת מזבח העלה ואת כל דמה ישׁפך אל יסוד המזבח׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 4,
      "verse_start": 35,
      "verse_end": 35,
      "text": "ואת כל חלבה יסיר כאשׁר יוסר חלב הכשׂב מזבח השׁלמים והקטיר הכהן אתם המזבחה על אשׁי יהוה וכפר עליו הכהן על חטאתו אשׁר חטא ונסלח׃",
      "info": ""
    }
  ]
}