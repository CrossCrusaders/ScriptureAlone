{
  "header": "",
  "footer": "",
  "language": "Hebrew",
  "verses": [
    {
      "book_id": "LEV",
      "book_name": "Leviticus",
      "chapter": 10,
      "verse_start": 1,
      "verse_end": 1,
      "text": "ויקחו בני אהרן נדב ואביהוא אישׁ מחתתו ויתנו בהן אשׁ וישׂימו עליה קטרת ויקריבו לפני יהוה אשׁ זרה אשׁר לא צוה אתם׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 10,
      "verse_start": 2,
      "verse_end": 2,
      "text": "ותצא אשׁ מלפני יהוה ותאכל אותם וימתו לפני יהוה׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 10,
      "verse_start": 3,
      "verse_end": 3,
      "text": "ויאמר משׁה אל אהרן הוא אשׁר דבר יהוה לאמר בקרבי אקדשׁ ועל פני כל העם אכבד וידם אהרן׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 10,
      "verse_start": 4,
      "verse_end": 4,
      "text": "ויקרא משׁה אל מישׁאל ואל אלצפן בני עזיאל דד אהרן ויאמר אלהם קרבו שׂאו את אחיכם מאת פני הקדשׁ אל מחוץ למחנה׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 10,
      "verse_start": 5,
      "verse_end": 5,
      "text": "ויקרבו וישׂאם בכתנתם אל מחוץ למחנה כאשׁר דבר משׁה׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 10,
      "verse_start": 6,
      "verse_end": 6,
      "text": "ויאמר משׁה אל אהרן ולאלעזר ולאיתמר בניו ראשׁיכם אל תפרעו ובגדיכם לא תפרמו ולא תמתו ועל כל העדה יקצף ואחיכם כל בית ישׂראל יבכו את השׂרפה אשׁר שׂרף יהוה׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 10,
      "verse_start": 7,
      "verse_end": 7,
      "text": "ומפתח אהל מועד לא תצאו פן תמתו כי שׁמן משׁחת יהוה עליכם ויעשׂו כדבר משׁה׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 10,
      "verse_start": 8,
      "verse_end": 8,
      "text": "וידבר יהוה אל אהרן לאמר׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 10,
      "verse_start": 9,
      "verse_end": 9,
      "text": "יין ושׁכר אל תשׁת אתה ובניך אתך בבאכם אל אהל מועד ולא תמתו חקת עולם לדרתיכם׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 10,
      "verse_start": 10,
      "verse_end": 10,
      "text": "ולהבדיל בין הקדשׁ ובין החל ובין הטמא ובין הטהור׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 10,
      "verse_start": 11,
      "verse_end": 11,
      "text": "ולהורת את בני ישׂראל את כל החקים אשׁר דבר יהוה אליהם ביד משׁה׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 10,
      "verse_start": 12,
      "verse_end": 12,
      "text": "וידבר משׁה אל אהרן ואל אלעזר ואל איתמר בניו הנותרים קחו את המנחה הנותרת מאשׁי יהוה ואכלוה מצות אצל המזבח כי קדשׁ קדשׁים הוא׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 10,
      "verse_start": 13,
      "verse_end": 13,
      "text": "ואכלתם אתה במקום קדושׁ כי חקך וחק בניך הוא מאשׁי יהוה כי כן צויתי׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 10,
      "verse_start": 14,
      "verse_end": 14,
      "text": "ואת חזה התנופה ואת שׁוק התרומה תאכלו במקום טהור אתה ובניך ובנתיך אתך כי חקך וחק בניך נתנו מזבחי שׁלמי בני ישׂראל׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 10,
      "verse_start": 15,
      "verse_end": 15,
      "text": "שׁוק התרומה וחזה התנופה על אשׁי החלבים יביאו להניף תנופה לפני יהוה והיה לך ולבניך אתך לחק עולם כאשׁר צוה יהוה׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 10,
      "verse_start": 16,
      "verse_end": 16,
      "text": "ואת שׂעיר החטאת דרשׁ דרשׁ משׁה והנה שׂרף ויקצף על אלעזר ועל איתמר בני אהרן הנותרם לאמר׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 10,
      "verse_start": 17,
      "verse_end": 17,
      "text": "מדוע לא אכלתם את החטאת במקום הקדשׁ כי קדשׁ קדשׁים הוא ואתה נתן לכם לשׂאת את עון העדה לכפר עליהם לפני יהוה׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 10,
      "verse_start": 18,
      "verse_end": 18,
      "text": "הן לא הובא את דמה אל הקדשׁ פנימה אכול תאכלו אתה בקדשׁ כאשׁר צויתי׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 10,
      "verse_start": 19,
      "verse_end": 19,
      "text": "וידבר אהרן אל משׁה הן היום הקריבו את חטאתם ואת עלתם לפני יהוה ותקראנה אתי כאלה ואכלתי חטאת היום הייטב בעיני יהוה׃",
      "info": ""
    },
    {
      "book_id": "LEV",
      "book_name": "Leviticus",
      "chapter": 10,
      "verse_start": 20,
      "verse_end": 20,
      "text": "וישׁמע משׁה וייטב בעיניו׃",
      "info": ""
    }
  ]
}