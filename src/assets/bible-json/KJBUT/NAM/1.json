{
  "header": "",
  "footer": "",
  "language": "Hebrew",
  "verses": [
    {
      "book_id": "NAM",
      "book_name": "Nahum",
      "chapter": 1,
      "verse_start": 1,
      "verse_end": 1,
      "text": "משׂא נינוה ספר חזון נחום האלקשׁי׃",
      "info": ""
    },
    {
      "book_id": "NAM",
      "book_name": "Nahum",
      "chapter": 1,
      "verse_start": 2,
      "verse_end": 2,
      "text": "אל קנוא ונקם יהוה נקם יהוה ובעל חמה נקם יהוה לצריו ונוטר הוא לאיביו׃",
      "info": ""
    },
    {
      "book_id": "NAM",
      "book_name": "Nahum",
      "chapter": 1,
      "verse_start": 3,
      "verse_end": 3,
      "text": "יהוה ארך אפים וגדול כח ונקה לא ינקה יהוה בסופה ובשׂערה דרכו וענן אבק רגליו׃",
      "info": ""
    },
    {
      "book_id": "NAM",
      "book_name": "Nahum",
      "chapter": 1,
      "verse_start": 4,
      "verse_end": 4,
      "text": "גוער בים ויבשׁהו וכל הנהרות החריב אמלל בשׁן וכרמל ופרח לבנון אמלל׃",
      "info": ""
    },
    {
      "book_id": "NAM",
      "book_name": "Nahum",
      "chapter": 1,
      "verse_start": 5,
      "verse_end": 5,
      "text": "הרים רעשׁו ממנו והגבעות התמגגו ותשׂא הארץ מפניו ותבל וכל ישׁבי׃",
      "info": ""
    },
    {
      "book_id": "NAM",
      "book_name": "Nahum",
      "chapter": 1,
      "verse_start": 6,
      "verse_end": 6,
      "text": "לפני זעמו מי יעמוד ומי יקום בחרון אפו חמתו נתכה כאשׁ והצרים נתצו ממנו׃",
      "info": ""
    },
    {
      "book_id": "NAM",
      "book_name": "Nahum",
      "chapter": 1,
      "verse_start": 7,
      "verse_end": 7,
      "text": "טוב יהוה למעוז ביום צרה וידע חסי׃",
      "info": ""
    },
    {
      "book_id": "NAM",
      "book_name": "Nahum",
      "chapter": 1,
      "verse_start": 8,
      "verse_end": 8,
      "text": "ובשׁטף עבר כלה יעשׂה מקומה ואיביו ירדף חשׁך׃",
      "info": ""
    },
    {
      "book_id": "NAM",
      "book_name": "Nahum",
      "chapter": 1,
      "verse_start": 9,
      "verse_end": 9,
      "text": "מה תחשׁבון אל יהוה כלה הוא עשׂה לא תקום פעמים צרה׃",
      "info": ""
    },
    {
      "book_id": "NAM",
      "book_name": "Nahum",
      "chapter": 1,
      "verse_start": 10,
      "verse_end": 10,
      "text": "כי עד סירים סבכים וכסבאם סבואים אכלו כקשׁ יבשׁ מלא׃",
      "info": ""
    },
    {
      "book_id": "NAM",
      "book_name": "Nahum",
      "chapter": 1,
      "verse_start": 11,
      "verse_end": 11,
      "text": "ממך יצא חשׁב על יהוה רעה יעץ בליעל׃",
      "info": ""
    },
    {
      "book_id": "NAM",
      "book_name": "Nahum",
      "chapter": 1,
      "verse_start": 12,
      "verse_end": 12,
      "text": "כה אמר יהוה אם שׁלמים וכן רבים וכן נגזו ועבר וענתך לא אענך עוד׃",
      "info": ""
    },
    {
      "book_id": "NAM",
      "book_name": "Nahum",
      "chapter": 1,
      "verse_start": 13,
      "verse_end": 13,
      "text": "ועתה אשׁבר מטהו מעליך ומוסרתיך אנתק׃",
      "info": ""
    },
    {
      "book_id": "NAM",
      "book_name": "Nahum",
      "chapter": 1,
      "verse_start": 14,
      "verse_end": 14,
      "text": "וצוה עליך יהוה לא יזרע משׁמך עוד מבית אלהיך אכרית פסל ומסכה אשׂים קברך כי קלות׃",
      "info": ""
    },
    {
      "book_id": "NAM",
      "book_name": "Nahum",
      "chapter": 1,
      "verse_start": 15,
      "verse_end": 15,
      "text": "הנה על ההרים רגלי מבשׂר משׁמיע שׁלום חגי יהודה חגיך שׁלמי נדריך כי לא יוסיף עוד לעבור בך בליעל כלה נכרת׃",
      "info": ""
    }
  ]
}