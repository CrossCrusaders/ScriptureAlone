{
  "header": "",
  "footer": "",
  "language": "Hebrew",
  "verses": [
    {
      "book_id": "JDG",
      "book_name": "Judges",
      "chapter": 8,
      "verse_start": 1,
      "verse_end": 1,
      "text": "ויאמרו אליו אישׁ אפרים מה הדבר הזה עשׂית לנו לבלתי קראות לנו כי הלכת להלחם במדין ויריבון אתו בחזקה׃",
      "info": ""
    },
    {
      "book_id": "JDG",
      "book_name": "Judges",
      "chapter": 8,
      "verse_start": 2,
      "verse_end": 2,
      "text": "ויאמר אליהם מה עשׂיתי עתה ככם הלוא טוב עללות אפרים מבציר אביעזר׃",
      "info": ""
    },
    {
      "book_id": "JDG",
      "book_name": "Judges",
      "chapter": 8,
      "verse_start": 3,
      "verse_end": 3,
      "text": "בידכם נתן אלהים את שׂרי מדין את ערב ואת זאב ומה יכלתי עשׂות ככם אז רפתה רוחם מעליו בדברו הדבר הזה׃",
      "info": ""
    },
    {
      "book_id": "JDG",
      "book_name": "Judges",
      "chapter": 8,
      "verse_start": 4,
      "verse_end": 4,
      "text": "ויבא גדעון הירדנה עבר הוא ושׁלשׁ מאות האישׁ אשׁר אתו עיפים ורדפים׃",
      "info": ""
    },
    {
      "book_id": "JDG",
      "book_name": "Judges",
      "chapter": 8,
      "verse_start": 5,
      "verse_end": 5,
      "text": "ויאמר לאנשׁי סכות תנו נא ככרות לחם לעם אשׁר ברגלי כי עיפים הם ואנכי רדף אחרי זבח וצלמנע מלכי מדין׃",
      "info": ""
    },
    {
      "book_id": "JDG",
      "book_name": "Judges",
      "chapter": 8,
      "verse_start": 6,
      "verse_end": 6,
      "text": "ויאמר שׂרי סכות הכף זבח וצלמנע עתה בידך כי נתן לצבאך לחם׃",
      "info": ""
    },
    {
      "book_id": "JDG",
      "book_name": "Judges",
      "chapter": 8,
      "verse_start": 7,
      "verse_end": 7,
      "text": "ויאמר גדעון לכן בתת יהוה את זבח ואת צלמנע בידי ודשׁתי את בשׂרכם את קוצי המדבר ואת הברקנים׃",
      "info": ""
    },
    {
      "book_id": "JDG",
      "book_name": "Judges",
      "chapter": 8,
      "verse_start": 8,
      "verse_end": 8,
      "text": "ויעל משׁם פנואל וידבר אליהם כזאת ויענו אותו אנשׁי פנואל כאשׁר ענו אנשׁי סכות׃",
      "info": ""
    },
    {
      "book_id": "JDG",
      "book_name": "Judges",
      "chapter": 8,
      "verse_start": 9,
      "verse_end": 9,
      "text": "ויאמר גם לאנשׁי פנואל לאמר בשׁובי בשׁלום אתץ את המגדל הזה׃",
      "info": ""
    },
    {
      "book_id": "JDG",
      "book_name": "Judges",
      "chapter": 8,
      "verse_start": 10,
      "verse_end": 10,
      "text": "וזבח וצלמנע בקרקר ומחניהם עמם כחמשׁת עשׂר אלף כל הנותרים מכל מחנה בני קדם והנפלים מאה ועשׂרים אלף אישׁ שׁלף חרב׃",
      "info": ""
    },
    {
      "book_id": "JDG",
      "book_name": "Judges",
      "chapter": 8,
      "verse_start": 11,
      "verse_end": 11,
      "text": "ויעל גדעון דרך השׁכוני באהלים מקדם לנבח ויגבהה ויך את המחנה והמחנה היה בטח׃",
      "info": ""
    },
    {
      "book_id": "JDG",
      "book_name": "Judges",
      "chapter": 8,
      "verse_start": 12,
      "verse_end": 12,
      "text": "וינוסו זבח וצלמנע וירדף אחריהם וילכד את שׁני מלכי מדין את זבח ואת צלמנע וכל המחנה החריד׃",
      "info": ""
    },
    {
      "book_id": "JDG",
      "book_name": "Judges",
      "chapter": 8,
      "verse_start": 13,
      "verse_end": 13,
      "text": "וישׁב גדעון בן יואשׁ מן המלחמה מלמעלה החרס׃",
      "info": ""
    },
    {
      "book_id": "JDG",
      "book_name": "Judges",
      "chapter": 8,
      "verse_start": 14,
      "verse_end": 14,
      "text": "וילכד נער מאנשׁי סכות וישׁאלהו ויכתב אליו את שׂרי סכות ואת זקניה שׁבעים ושׁבעה אישׁ׃",
      "info": ""
    },
    {
      "book_id": "JDG",
      "book_name": "Judges",
      "chapter": 8,
      "verse_start": 15,
      "verse_end": 15,
      "text": "ויבא אל אנשׁי סכות ויאמר הנה זבח וצלמנע אשׁר חרפתם אותי לאמר הכף זבח וצלמנע עתה בידך כי נתן לאנשׁיך היעפים לחם׃",
      "info": ""
    },
    {
      "book_id": "JDG",
      "book_name": "Judges",
      "chapter": 8,
      "verse_start": 16,
      "verse_end": 16,
      "text": "ויקח את זקני העיר ואת קוצי המדבר ואת הברקנים וידע בהם את אנשׁי סכות׃",
      "info": ""
    },
    {
      "book_id": "JDG",
      "book_name": "Judges",
      "chapter": 8,
      "verse_start": 17,
      "verse_end": 17,
      "text": "ואת מגדל פנואל נתץ ויהרג את אנשׁי העיר׃",
      "info": ""
    },
    {
      "book_id": "JDG",
      "book_name": "Judges",
      "chapter": 8,
      "verse_start": 18,
      "verse_end": 18,
      "text": "ויאמר אל זבח ואל צלמנע איפה האנשׁים אשׁר הרגתם בתבור ויאמרו כמוך כמוהם אחד כתאר בני המלך׃",
      "info": ""
    },
    {
      "book_id": "JDG",
      "book_name": "Judges",
      "chapter": 8,
      "verse_start": 19,
      "verse_end": 19,
      "text": "ויאמר אחי בני אמי הם חי יהוה לו החיתם אותם לא הרגתי אתכם׃",
      "info": ""
    },
    {
      "book_id": "JDG",
      "book_name": "Judges",
      "chapter": 8,
      "verse_start": 20,
      "verse_end": 20,
      "text": "ויאמר ליתר בכורו קום הרג אותם ולא שׁלף הנער חרבו כי ירא כי עודנו נער׃",
      "info": ""
    },
    {
      "book_id": "JDG",
      "book_name": "Judges",
      "chapter": 8,
      "verse_start": 21,
      "verse_end": 21,
      "text": "ויאמר זבח וצלמנע קום אתה ופגע בנו כי כאישׁ גבורתו ויקם גדעון ויהרג את זבח ואת צלמנע ויקח את השׂהרנים אשׁר בצוארי גמליהם׃",
      "info": ""
    },
    {
      "book_id": "JDG",
      "book_name": "Judges",
      "chapter": 8,
      "verse_start": 22,
      "verse_end": 22,
      "text": "ויאמרו אישׁ ישׂראל אל גדעון משׁל בנו גם אתה גם בנך גם בן בנך כי הושׁעתנו מיד מדין׃",
      "info": ""
    },
    {
      "book_id": "JDG",
      "book_name": "Judges",
      "chapter": 8,
      "verse_start": 23,
      "verse_end": 23,
      "text": "ויאמר אלהם גדעון לא אמשׁל אני בכם ולא ימשׁל בני בכם יהוה ימשׁל׃",
      "info": ""
    },
    {
      "book_id": "JDG",
      "book_name": "Judges",
      "chapter": 8,
      "verse_start": 24,
      "verse_end": 24,
      "text": "ויאמר אלהם גדעון אשׁאלה מכם שׁאלה ותנו לי אישׁ נזם שׁללו כי נזמי זהב להם כי ישׁמעאלים הם׃",
      "info": ""
    },
    {
      "book_id": "JDG",
      "book_name": "Judges",
      "chapter": 8,
      "verse_start": 25,
      "verse_end": 25,
      "text": "ויאמרו נתון נתן ויפרשׂו את השׂמלה וישׁליכו שׁמה אישׁ נזם שׁללו׃",
      "info": ""
    },
    {
      "book_id": "JDG",
      "book_name": "Judges",
      "chapter": 8,
      "verse_start": 26,
      "verse_end": 26,
      "text": "ויהי משׁקל נזמי הזהב אשׁר שׁאל אלף ושׁבע מאות זהב לבד מן השׂהרנים והנטפות ובגדי הארגמן שׁעל מלכי מדין ולבד מן הענקות אשׁר בצוארי גמליהם׃",
      "info": ""
    },
    {
      "book_id": "JDG",
      "book_name": "Judges",
      "chapter": 8,
      "verse_start": 27,
      "verse_end": 27,
      "text": "ויעשׂ אותו גדעון לאפוד ויצג אותו בעירו בעפרה ויזנו כל ישׂראל אחריו שׁם ויהי לגדעון ולביתו למוקשׁ׃",
      "info": ""
    },
    {
      "book_id": "JDG",
      "book_name": "Judges",
      "chapter": 8,
      "verse_start": 28,
      "verse_end": 28,
      "text": "ויכנע מדין לפני בני ישׂראל ולא יספו לשׂאת ראשׁם ותשׁקט הארץ ארבעים שׁנה בימי גדעון׃",
      "info": ""
    },
    {
      "book_id": "JDG",
      "book_name": "Judges",
      "chapter": 8,
      "verse_start": 29,
      "verse_end": 29,
      "text": "וילך ירבעל בן יואשׁ וישׁב בביתו׃",
      "info": ""
    },
    {
      "book_id": "JDG",
      "book_name": "Judges",
      "chapter": 8,
      "verse_start": 30,
      "verse_end": 30,
      "text": "ולגדעון היו שׁבעים בנים יצאי ירכו כי נשׁים רבות היו׃",
      "info": ""
    },
    {
      "book_id": "JDG",
      "book_name": "Judges",
      "chapter": 8,
      "verse_start": 31,
      "verse_end": 31,
      "text": "ופילגשׁו אשׁר בשׁכם ילדה לו גם היא בן וישׂם את שׁמו אבימלך׃",
      "info": ""
    },
    {
      "book_id": "JDG",
      "book_name": "Judges",
      "chapter": 8,
      "verse_start": 32,
      "verse_end": 32,
      "text": "וימת גדעון בן יואשׁ בשׂיבה טובה ויקבר בקבר יואשׁ אביו בעפרה אבי העזרי׃",
      "info": ""
    },
    {
      "book_id": "JDG",
      "book_name": "Judges",
      "chapter": 8,
      "verse_start": 33,
      "verse_end": 33,
      "text": "ויהי כאשׁר מת גדעון וישׁובו בני ישׂראל ויזנו אחרי הבעלים וישׂימו להם בעל ברית לאלהים׃",
      "info": ""
    },
    {
      "book_id": "JDG",
      "book_name": "Judges",
      "chapter": 8,
      "verse_start": 34,
      "verse_end": 34,
      "text": "ולא זכרו בני ישׂראל את יהוה אלהיהם המציל אותם מיד כל איביהם מסביב׃",
      "info": ""
    },
    {
      "book_id": "JDG",
      "book_name": "Judges",
      "chapter": 8,
      "verse_start": 35,
      "verse_end": 35,
      "text": "ולא עשׂו חסד עם בית ירבעל גדעון ככל הטובה אשׁר עשׂה עם ישׂראל׃",
      "info": ""
    }
  ]
}