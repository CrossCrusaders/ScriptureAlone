{
  "header": "",
  "footer": "",
  "language": "Hebrew",
  "verses": [
    {
      "book_id": "JDG",
      "book_name": "Judges",
      "chapter": 21,
      "verse_start": 1,
      "verse_end": 1,
      "text": "ואישׁ ישׂראל נשׁבע במצפה לאמר אישׁ ממנו לא יתן בתו לבנימן לאשׁה׃",
      "info": ""
    },
    {
      "book_id": "JDG",
      "book_name": "Judges",
      "chapter": 21,
      "verse_start": 2,
      "verse_end": 2,
      "text": "ויבא העם בית אל וישׁבו שׁם עד הערב לפני האלהים וישׂאו קולם ויבכו בכי גדול׃",
      "info": ""
    },
    {
      "book_id": "JDG",
      "book_name": "Judges",
      "chapter": 21,
      "verse_start": 3,
      "verse_end": 3,
      "text": "ויאמרו למה יהוה אלהי ישׂראל היתה זאת בישׂראל להפקד היום מישׂראל שׁבט אחד׃",
      "info": ""
    },
    {
      "book_id": "JDG",
      "book_name": "Judges",
      "chapter": 21,
      "verse_start": 4,
      "verse_end": 4,
      "text": "ויהי ממחרת וישׁכימו העם ויבנו שׁם מזבח ויעלו עלות ושׁלמים׃",
      "info": ""
    },
    {
      "book_id": "JDG",
      "book_name": "Judges",
      "chapter": 21,
      "verse_start": 5,
      "verse_end": 5,
      "text": "ויאמרו בני ישׂראל מי אשׁר לא עלה בקהל מכל שׁבטי ישׂראל אל יהוה כי השׁבועה הגדולה היתה לאשׁר לא עלה אל יהוה המצפה לאמר מות יומת׃",
      "info": ""
    },
    {
      "book_id": "JDG",
      "book_name": "Judges",
      "chapter": 21,
      "verse_start": 6,
      "verse_end": 6,
      "text": "וינחמו בני ישׂראל אל בנימן אחיו ויאמרו נגדע היום שׁבט אחד מישׂראל׃",
      "info": ""
    },
    {
      "book_id": "JDG",
      "book_name": "Judges",
      "chapter": 21,
      "verse_start": 7,
      "verse_end": 7,
      "text": "מה נעשׂה להם לנותרים לנשׁים ואנחנו נשׁבענו ביהוה לבלתי תת להם מבנותינו לנשׁים׃",
      "info": ""
    },
    {
      "book_id": "JDG",
      "book_name": "Judges",
      "chapter": 21,
      "verse_start": 8,
      "verse_end": 8,
      "text": "ויאמרו מי אחד משׁבטי ישׂראל אשׁר לא עלה אל יהוה המצפה והנה לא בא אישׁ אל המחנה מיבישׁ גלעד אל הקהל׃",
      "info": ""
    },
    {
      "book_id": "JDG",
      "book_name": "Judges",
      "chapter": 21,
      "verse_start": 9,
      "verse_end": 9,
      "text": "ויתפקד העם והנה אין שׁם אישׁ מיושׁבי יבשׁ גלעד׃",
      "info": ""
    },
    {
      "book_id": "JDG",
      "book_name": "Judges",
      "chapter": 21,
      "verse_start": 10,
      "verse_end": 10,
      "text": "וישׁלחו שׁם העדה שׁנים עשׂר אלף אישׁ מבני החיל ויצוו אותם לאמר לכו והכיתם את יושׁבי יבשׁ גלעד לפי חרב והנשׁים והטף׃",
      "info": ""
    },
    {
      "book_id": "JDG",
      "book_name": "Judges",
      "chapter": 21,
      "verse_start": 11,
      "verse_end": 11,
      "text": "וזה הדבר אשׁר תעשׂו כל זכר וכל אשׁה ידעת משׁכב זכר תחרימו׃",
      "info": ""
    },
    {
      "book_id": "JDG",
      "book_name": "Judges",
      "chapter": 21,
      "verse_start": 12,
      "verse_end": 12,
      "text": "וימצאו מיושׁבי יבישׁ גלעד ארבע מאות נערה בתולה אשׁר לא ידעה אישׁ למשׁכב זכר ויביאו אותם אל המחנה שׁלה אשׁר בארץ כנען׃",
      "info": ""
    },
    {
      "book_id": "JDG",
      "book_name": "Judges",
      "chapter": 21,
      "verse_start": 13,
      "verse_end": 13,
      "text": "וישׁלחו כל העדה וידברו אל בני בנימן אשׁר בסלע רמון ויקראו להם שׁלום׃",
      "info": ""
    },
    {
      "book_id": "JDG",
      "book_name": "Judges",
      "chapter": 21,
      "verse_start": 14,
      "verse_end": 14,
      "text": "וישׁב בנימן בעת ההיא ויתנו להם הנשׁים אשׁר חיו מנשׁי יבשׁ גלעד ולא מצאו להם כן׃",
      "info": ""
    },
    {
      "book_id": "JDG",
      "book_name": "Judges",
      "chapter": 21,
      "verse_start": 15,
      "verse_end": 15,
      "text": "והעם נחם לבנימן כי עשׂה יהוה פרץ בשׁבטי ישׂראל׃",
      "info": ""
    },
    {
      "book_id": "JDG",
      "book_name": "Judges",
      "chapter": 21,
      "verse_start": 16,
      "verse_end": 16,
      "text": "ויאמרו זקני העדה מה נעשׂה לנותרים לנשׁים כי נשׁמדה מבנימן אשׁה׃",
      "info": ""
    },
    {
      "book_id": "JDG",
      "book_name": "Judges",
      "chapter": 21,
      "verse_start": 17,
      "verse_end": 17,
      "text": "ויאמרו ירשׁת פליטה לבנימן ולא ימחה שׁבט מישׂראל׃",
      "info": ""
    },
    {
      "book_id": "JDG",
      "book_name": "Judges",
      "chapter": 21,
      "verse_start": 18,
      "verse_end": 18,
      "text": "ואנחנו לא נוכל לתת להם נשׁים מבנותינו כי נשׁבעו בני ישׂראל לאמר ארור נתן אשׁה לבנימן׃",
      "info": ""
    },
    {
      "book_id": "JDG",
      "book_name": "Judges",
      "chapter": 21,
      "verse_start": 19,
      "verse_end": 19,
      "text": "ויאמרו הנה חג יהוה בשׁלו מימים ימימה אשׁר מצפונה לבית אל מזרחה השׁמשׁ למסלה העלה מבית אל שׁכמה ומנגב ללבונה׃",
      "info": ""
    },
    {
      "book_id": "JDG",
      "book_name": "Judges",
      "chapter": 21,
      "verse_start": 20,
      "verse_end": 20,
      "text": "ויצו את בני בנימן לאמר לכו וארבתם בכרמים׃",
      "info": ""
    },
    {
      "book_id": "JDG",
      "book_name": "Judges",
      "chapter": 21,
      "verse_start": 21,
      "verse_end": 21,
      "text": "וראיתם והנה אם יצאו בנות שׁילו לחול במחלות ויצאתם מן הכרמים וחטפתם לכם אישׁ אשׁתו מבנות שׁילו והלכתם ארץ בנימן׃",
      "info": ""
    },
    {
      "book_id": "JDG",
      "book_name": "Judges",
      "chapter": 21,
      "verse_start": 22,
      "verse_end": 22,
      "text": "והיה כי יבאו אבותם או אחיהם לרוב אלינו ואמרנו אליהם חנונו אותם כי לא לקחנו אישׁ אשׁתו במלחמה כי לא אתם נתתם להם כעת תאשׁמו׃",
      "info": ""
    },
    {
      "book_id": "JDG",
      "book_name": "Judges",
      "chapter": 21,
      "verse_start": 23,
      "verse_end": 23,
      "text": "ויעשׂו כן בני בנימן וישׂאו נשׁים למספרם מן המחללות אשׁר גזלו וילכו וישׁובו אל נחלתם ויבנו את הערים וישׁבו׃",
      "info": ""
    },
    {
      "book_id": "JDG",
      "book_name": "Judges",
      "chapter": 21,
      "verse_start": 24,
      "verse_end": 24,
      "text": "ויתהלכו משׁם בני ישׂראל בעת ההיא אישׁ לשׁבטו ולמשׁפחתו ויצאו משׁם אישׁ לנחלתו׃",
      "info": ""
    },
    {
      "book_id": "JDG",
      "book_name": "Judges",
      "chapter": 21,
      "verse_start": 25,
      "verse_end": 25,
      "text": "בימים ההם אין מלך בישׂראל אישׁ הישׁר בעיניו יעשׂה׃",
      "info": ""
    }
  ]
}