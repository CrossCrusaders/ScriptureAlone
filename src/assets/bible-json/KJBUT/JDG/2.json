{
  "header": "",
  "footer": "",
  "language": "Hebrew",
  "verses": [
    {
      "book_id": "JDG",
      "book_name": "Judges",
      "chapter": 2,
      "verse_start": 1,
      "verse_end": 1,
      "text": "ויעל מלאך יהוה מן הגלגל אל הבכים ויאמר אעלה אתכם ממצרים ואביא אתכם אל הארץ אשׁר נשׁבעתי לאבתיכם ואמר לא אפר בריתי אתכם לעולם׃",
      "info": ""
    },
    {
      "book_id": "JDG",
      "book_name": "Judges",
      "chapter": 2,
      "verse_start": 2,
      "verse_end": 2,
      "text": "ואתם לא תכרתו ברית ליושׁבי הארץ הזאת מזבחותיהם תתצון ולא שׁמעתם בקלי מה זאת עשׂיתם׃",
      "info": ""
    },
    {
      "book_id": "JDG",
      "book_name": "Judges",
      "chapter": 2,
      "verse_start": 3,
      "verse_end": 3,
      "text": "וגם אמרתי לא אגרשׁ אותם מפניכם והיו לכם לצדים ואלהיהם יהיו לכם למוקשׁ׃",
      "info": ""
    },
    {
      "book_id": "JDG",
      "book_name": "Judges",
      "chapter": 2,
      "verse_start": 4,
      "verse_end": 4,
      "text": "ויהי כדבר מלאך יהוה את הדברים האלה אל כל בני ישׂראל וישׂאו העם את קולם ויבכו׃",
      "info": ""
    },
    {
      "book_id": "JDG",
      "book_name": "Judges",
      "chapter": 2,
      "verse_start": 5,
      "verse_end": 5,
      "text": "ויקראו שׁם המקום ההוא בכים ויזבחו שׁם ליהוה׃",
      "info": ""
    },
    {
      "book_id": "JDG",
      "book_name": "Judges",
      "chapter": 2,
      "verse_start": 6,
      "verse_end": 6,
      "text": "וישׁלח יהושׁע את העם וילכו בני ישׂראל אישׁ לנחלתו לרשׁת את הארץ׃",
      "info": ""
    },
    {
      "book_id": "JDG",
      "book_name": "Judges",
      "chapter": 2,
      "verse_start": 7,
      "verse_end": 7,
      "text": "ויעבדו העם את יהוה כל ימי יהושׁע וכל ימי הזקנים אשׁר האריכו ימים אחרי יהושׁוע אשׁר ראו את כל מעשׂה יהוה הגדול אשׁר עשׂה לישׂראל׃",
      "info": ""
    },
    {
      "book_id": "JDG",
      "book_name": "Judges",
      "chapter": 2,
      "verse_start": 8,
      "verse_end": 8,
      "text": "וימת יהושׁע בן נון עבד יהוה בן מאה ועשׂר שׁנים׃",
      "info": ""
    },
    {
      "book_id": "JDG",
      "book_name": "Judges",
      "chapter": 2,
      "verse_start": 9,
      "verse_end": 9,
      "text": "ויקברו אותו בגבול נחלתו בתמנת חרס בהר אפרים מצפון להר געשׁ׃",
      "info": ""
    },
    {
      "book_id": "JDG",
      "book_name": "Judges",
      "chapter": 2,
      "verse_start": 10,
      "verse_end": 10,
      "text": "וגם כל הדור ההוא נאספו אל אבותיו ויקם דור אחר אחריהם אשׁר לא ידעו את יהוה וגם את המעשׂה אשׁר עשׂה לישׂראל׃",
      "info": ""
    },
    {
      "book_id": "JDG",
      "book_name": "Judges",
      "chapter": 2,
      "verse_start": 11,
      "verse_end": 11,
      "text": "ויעשׂו בני ישׂראל את הרע בעיני יהוה ויעבדו את הבעלים׃",
      "info": ""
    },
    {
      "book_id": "JDG",
      "book_name": "Judges",
      "chapter": 2,
      "verse_start": 12,
      "verse_end": 12,
      "text": "ויעזבו את יהוה אלהי אבותם המוציא אותם מארץ מצרים וילכו אחרי אלהים אחרים מאלהי העמים אשׁר סביבותיהם וישׁתחוו להם ויכעסו את יהוה׃",
      "info": ""
    },
    {
      "book_id": "JDG",
      "book_name": "Judges",
      "chapter": 2,
      "verse_start": 13,
      "verse_end": 13,
      "text": "ויעזבו את יהוה ויעבדו לבעל ולעשׁתרות׃",
      "info": ""
    },
    {
      "book_id": "JDG",
      "book_name": "Judges",
      "chapter": 2,
      "verse_start": 14,
      "verse_end": 14,
      "text": "ויחר אף יהוה בישׂראל ויתנם ביד שׁסים וישׁסו אותם וימכרם ביד אויביהם מסביב ולא יכלו עוד לעמד לפני אויביהם׃",
      "info": ""
    },
    {
      "book_id": "JDG",
      "book_name": "Judges",
      "chapter": 2,
      "verse_start": 15,
      "verse_end": 15,
      "text": "בכל אשׁר יצאו יד יהוה היתה בם לרעה כאשׁר דבר יהוה וכאשׁר נשׁבע יהוה להם ויצר להם מאד׃",
      "info": ""
    },
    {
      "book_id": "JDG",
      "book_name": "Judges",
      "chapter": 2,
      "verse_start": 16,
      "verse_end": 16,
      "text": "ויקם יהוה שׁפטים ויושׁיעום מיד שׁסיהם׃",
      "info": ""
    },
    {
      "book_id": "JDG",
      "book_name": "Judges",
      "chapter": 2,
      "verse_start": 17,
      "verse_end": 17,
      "text": "וגם אל שׁפטיהם לא שׁמעו כי זנו אחרי אלהים אחרים וישׁתחוו להם סרו מהר מן הדרך אשׁר הלכו אבותם לשׁמע מצות יהוה לא עשׂו כן׃",
      "info": ""
    },
    {
      "book_id": "JDG",
      "book_name": "Judges",
      "chapter": 2,
      "verse_start": 18,
      "verse_end": 18,
      "text": "וכי הקים יהוה להם שׁפטים והיה יהוה עם השׁפט והושׁיעם מיד איביהם כל ימי השׁופט כי ינחם יהוה מנאקתם מפני לחציהם ודחקיהם׃",
      "info": ""
    },
    {
      "book_id": "JDG",
      "book_name": "Judges",
      "chapter": 2,
      "verse_start": 19,
      "verse_end": 19,
      "text": "והיה במות השׁופט ישׁבו והשׁחיתו מאבותם ללכת אחרי אלהים אחרים לעבדם ולהשׁתחות להם לא הפילו ממעלליהם ומדרכם הקשׁה׃",
      "info": ""
    },
    {
      "book_id": "JDG",
      "book_name": "Judges",
      "chapter": 2,
      "verse_start": 20,
      "verse_end": 20,
      "text": "ויחר אף יהוה בישׂראל ויאמר יען אשׁר עברו הגוי הזה את בריתי אשׁר צויתי את אבותם ולא שׁמעו לקולי׃",
      "info": ""
    },
    {
      "book_id": "JDG",
      "book_name": "Judges",
      "chapter": 2,
      "verse_start": 21,
      "verse_end": 21,
      "text": "גם אני לא אוסיף להורישׁ אישׁ מפניהם מן הגוים אשׁר עזב יהושׁע וימת׃",
      "info": ""
    },
    {
      "book_id": "JDG",
      "book_name": "Judges",
      "chapter": 2,
      "verse_start": 22,
      "verse_end": 22,
      "text": "למען נסות בם את ישׂראל השׁמרים הם את דרך יהוה ללכת בם כאשׁר שׁמרו אבותם אם לא׃",
      "info": ""
    },
    {
      "book_id": "JDG",
      "book_name": "Judges",
      "chapter": 2,
      "verse_start": 23,
      "verse_end": 23,
      "text": "וינח יהוה את הגוים האלה לבלתי הורישׁם מהר ולא נתנם ביד יהושׁע׃",
      "info": ""
    }
  ]
}