{
  "header": "",
  "footer": "",
  "language": "Hebrew",
  "verses": [
    {
      "book_id": "JDG",
      "book_name": "Judges",
      "chapter": 7,
      "verse_start": 1,
      "verse_end": 1,
      "text": "וישׁכם ירבעל הוא גדעון וכל העם אשׁר אתו ויחנו על עין חרד ומחנה מדין היה לו מצפון מגבעת המורה בעמק׃",
      "info": ""
    },
    {
      "book_id": "JDG",
      "book_name": "Judges",
      "chapter": 7,
      "verse_start": 2,
      "verse_end": 2,
      "text": "ויאמר יהוה אל גדעון רב העם אשׁר אתך מתתי את מדין בידם פן יתפאר עלי ישׂראל לאמר ידי הושׁיעה׃",
      "info": ""
    },
    {
      "book_id": "JDG",
      "book_name": "Judges",
      "chapter": 7,
      "verse_start": 3,
      "verse_end": 3,
      "text": "ועתה קרא נא באזני העם לאמר מי ירא וחרד ישׁב ויצפר מהר הגלעד וישׁב מן העם עשׂרים ושׁנים אלף ועשׂרת אלפים נשׁארו׃",
      "info": ""
    },
    {
      "book_id": "JDG",
      "book_name": "Judges",
      "chapter": 7,
      "verse_start": 4,
      "verse_end": 4,
      "text": "ויאמר יהוה אל גדעון עוד העם רב הורד אותם אל המים ואצרפנו לך שׁם והיה אשׁר אמר אליך זה ילך אתך הוא ילך אתך וכל אשׁר אמר אליך זה לא ילך עמך הוא לא ילך׃",
      "info": ""
    },
    {
      "book_id": "JDG",
      "book_name": "Judges",
      "chapter": 7,
      "verse_start": 5,
      "verse_end": 5,
      "text": "ויורד את העם אל המים ויאמר יהוה אל גדעון כל אשׁר ילק בלשׁונו מן המים כאשׁר ילק הכלב תציג אותו לבד וכל אשׁר יכרע על ברכיו לשׁתות׃",
      "info": ""
    },
    {
      "book_id": "JDG",
      "book_name": "Judges",
      "chapter": 7,
      "verse_start": 6,
      "verse_end": 6,
      "text": "ויהי מספר המלקקים בידם אל פיהם שׁלשׁ מאות אישׁ וכל יתר העם כרעו על ברכיהם לשׁתות מים׃",
      "info": ""
    },
    {
      "book_id": "JDG",
      "book_name": "Judges",
      "chapter": 7,
      "verse_start": 7,
      "verse_end": 7,
      "text": "ויאמר יהוה אל גדעון בשׁלשׁ מאות האישׁ המלקקים אושׁיע אתכם ונתתי את מדין בידך וכל העם ילכו אישׁ למקמו׃",
      "info": ""
    },
    {
      "book_id": "JDG",
      "book_name": "Judges",
      "chapter": 7,
      "verse_start": 8,
      "verse_end": 8,
      "text": "ויקחו את צדה העם בידם ואת שׁופרתיהם ואת כל אישׁ ישׂראל שׁלח אישׁ לאהליו ובשׁלשׁ מאות האישׁ החזיק ומחנה מדין היה לו מתחת בעמק׃",
      "info": ""
    },
    {
      "book_id": "JDG",
      "book_name": "Judges",
      "chapter": 7,
      "verse_start": 9,
      "verse_end": 9,
      "text": "ויהי בלילה ההוא ויאמר אליו יהוה קום רד במחנה כי נתתיו בידך׃",
      "info": ""
    },
    {
      "book_id": "JDG",
      "book_name": "Judges",
      "chapter": 7,
      "verse_start": 10,
      "verse_end": 10,
      "text": "ואם ירא אתה לרדת רד אתה ופרה נערך אל המחנה׃",
      "info": ""
    },
    {
      "book_id": "JDG",
      "book_name": "Judges",
      "chapter": 7,
      "verse_start": 11,
      "verse_end": 11,
      "text": "ושׁמעת מה ידברו ואחר תחזקנה ידיך וירדת במחנה וירד הוא ופרה נערו אל קצה החמשׁים אשׁר במחנה׃",
      "info": ""
    },
    {
      "book_id": "JDG",
      "book_name": "Judges",
      "chapter": 7,
      "verse_start": 12,
      "verse_end": 12,
      "text": "ומדין ועמלק וכל בני קדם נפלים בעמק כארבה לרב ולגמליהם אין מספר כחול שׁעל שׂפת הים לרב׃",
      "info": ""
    },
    {
      "book_id": "JDG",
      "book_name": "Judges",
      "chapter": 7,
      "verse_start": 13,
      "verse_end": 13,
      "text": "ויבא גדעון והנה אישׁ מספר לרעהו חלום ויאמר הנה חלום חלמתי והנה צלול לחם שׂערים מתהפך במחנה מדין ויבא עד האהל ויכהו ויפל ויהפכהו למעלה ונפל האהל׃",
      "info": ""
    },
    {
      "book_id": "JDG",
      "book_name": "Judges",
      "chapter": 7,
      "verse_start": 14,
      "verse_end": 14,
      "text": "ויען רעהו ויאמר אין זאת בלתי אם חרב גדעון בן יואשׁ אישׁ ישׂראל נתן האלהים בידו את מדין ואת כל המחנה׃",
      "info": ""
    },
    {
      "book_id": "JDG",
      "book_name": "Judges",
      "chapter": 7,
      "verse_start": 15,
      "verse_end": 15,
      "text": "ויהי כשׁמע גדעון את מספר החלום ואת שׁברו וישׁתחו וישׁב אל מחנה ישׂראל ויאמר קומו כי נתן יהוה בידכם את מחנה מדין׃",
      "info": ""
    },
    {
      "book_id": "JDG",
      "book_name": "Judges",
      "chapter": 7,
      "verse_start": 16,
      "verse_end": 16,
      "text": "ויחץ את שׁלשׁ מאות האישׁ שׁלשׁה ראשׁים ויתן שׁופרות ביד כלם וכדים רקים ולפדים בתוך הכדים׃",
      "info": ""
    },
    {
      "book_id": "JDG",
      "book_name": "Judges",
      "chapter": 7,
      "verse_start": 17,
      "verse_end": 17,
      "text": "ויאמר אליהם ממני תראו וכן תעשׂו והנה אנכי בא בקצה המחנה והיה כאשׁר אעשׂה כן תעשׂון׃",
      "info": ""
    },
    {
      "book_id": "JDG",
      "book_name": "Judges",
      "chapter": 7,
      "verse_start": 18,
      "verse_end": 18,
      "text": "ותקעתי בשׁופר אנכי וכל אשׁר אתי ותקעתם בשׁופרות גם אתם סביבות כל המחנה ואמרתם ליהוה ולגדעון׃",
      "info": ""
    },
    {
      "book_id": "JDG",
      "book_name": "Judges",
      "chapter": 7,
      "verse_start": 19,
      "verse_end": 19,
      "text": "ויבא גדעון ומאה אישׁ אשׁר אתו בקצה המחנה ראשׁ האשׁמרת התיכונה אך הקם הקימו את השׁמרים ויתקעו בשׁופרות ונפוץ הכדים אשׁר בידם׃",
      "info": ""
    },
    {
      "book_id": "JDG",
      "book_name": "Judges",
      "chapter": 7,
      "verse_start": 20,
      "verse_end": 20,
      "text": "ויתקעו שׁלשׁת הראשׁים בשׁופרות וישׁברו הכדים ויחזיקו ביד שׂמאולם בלפדים וביד ימינם השׁופרות לתקוע ויקראו חרב ליהוה ולגדעון׃",
      "info": ""
    },
    {
      "book_id": "JDG",
      "book_name": "Judges",
      "chapter": 7,
      "verse_start": 21,
      "verse_end": 21,
      "text": "ויעמדו אישׁ תחתיו סביב למחנה וירץ כל המחנה ויריעו ויניסו׃",
      "info": ""
    },
    {
      "book_id": "JDG",
      "book_name": "Judges",
      "chapter": 7,
      "verse_start": 22,
      "verse_end": 22,
      "text": "ויתקעו שׁלשׁ מאות השׁופרות וישׂם יהוה את חרב אישׁ ברעהו ובכל המחנה וינס המחנה עד בית השׁטה צררתה עד שׂפת אבל מחולה על טבת׃",
      "info": ""
    },
    {
      "book_id": "JDG",
      "book_name": "Judges",
      "chapter": 7,
      "verse_start": 23,
      "verse_end": 23,
      "text": "ויצעק אישׁ ישׂראל מנפתלי ומן אשׁר ומן כל מנשׁה וירדפו אחרי מדין׃",
      "info": ""
    },
    {
      "book_id": "JDG",
      "book_name": "Judges",
      "chapter": 7,
      "verse_start": 24,
      "verse_end": 24,
      "text": "ומלאכים שׁלח גדעון בכל הר אפרים לאמר רדו לקראת מדין ולכדו להם את המים עד בית ברה ואת הירדן ויצעק כל אישׁ אפרים וילכדו את המים עד בית ברה ואת הירדן׃",
      "info": ""
    },
    {
      "book_id": "JDG",
      "book_name": "Judges",
      "chapter": 7,
      "verse_start": 25,
      "verse_end": 25,
      "text": "וילכדו שׁני שׂרי מדין את ערב ואת זאב ויהרגו את עורב בצור עורב ואת זאב הרגו ביקב זאב וירדפו אל מדין וראשׁ ערב וזאב הביאו אל גדעון מעבר לירדן׃",
      "info": ""
    }
  ]
}