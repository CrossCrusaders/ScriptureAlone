{
  "header": "",
  "footer": "",
  "language": "Hebrew",
  "verses": [
    {
      "book_id": "JDG",
      "book_name": "Judges",
      "chapter": 3,
      "verse_start": 1,
      "verse_end": 1,
      "text": "ואלה הגוים אשׁר הניח יהוה לנסות בם את ישׂראל את כל אשׁר לא ידעו את כל מלחמות כנען׃",
      "info": ""
    },
    {
      "book_id": "JDG",
      "book_name": "Judges",
      "chapter": 3,
      "verse_start": 2,
      "verse_end": 2,
      "text": "רק למען דעת דרות בני ישׂראל ללמדם מלחמה רק אשׁר לפנים לא ידעום׃",
      "info": ""
    },
    {
      "book_id": "JDG",
      "book_name": "Judges",
      "chapter": 3,
      "verse_start": 3,
      "verse_end": 3,
      "text": "חמשׁת סרני פלשׁתים וכל הכנעני והצידני והחוי ישׁב הר הלבנון מהר בעל חרמון עד לבוא חמת׃",
      "info": ""
    },
    {
      "book_id": "JDG",
      "book_name": "Judges",
      "chapter": 3,
      "verse_start": 4,
      "verse_end": 4,
      "text": "ויהיו לנסות בם את ישׂראל לדעת הישׁמעו את מצות יהוה אשׁר צוה את אבותם ביד משׁה׃",
      "info": ""
    },
    {
      "book_id": "JDG",
      "book_name": "Judges",
      "chapter": 3,
      "verse_start": 5,
      "verse_end": 5,
      "text": "ובני ישׂראל ישׁבו בקרב הכנעני החתי והאמרי והפרזי והחוי והיבוסי׃",
      "info": ""
    },
    {
      "book_id": "JDG",
      "book_name": "Judges",
      "chapter": 3,
      "verse_start": 6,
      "verse_end": 6,
      "text": "ויקחו את בנותיהם להם לנשׁים ואת בנותיהם נתנו לבניהם ויעבדו את אלהיהם׃",
      "info": ""
    },
    {
      "book_id": "JDG",
      "book_name": "Judges",
      "chapter": 3,
      "verse_start": 7,
      "verse_end": 7,
      "text": "ויעשׂו בני ישׂראל את הרע בעיני יהוה וישׁכחו את יהוה אלהיהם ויעבדו את הבעלים ואת האשׁרות׃",
      "info": ""
    },
    {
      "book_id": "JDG",
      "book_name": "Judges",
      "chapter": 3,
      "verse_start": 8,
      "verse_end": 8,
      "text": "ויחר אף יהוה בישׂראל וימכרם ביד כושׁן רשׁעתים מלך ארם נהרים ויעבדו בני ישׂראל את כושׁן רשׁעתים שׁמנה שׁנים׃",
      "info": ""
    },
    {
      "book_id": "JDG",
      "book_name": "Judges",
      "chapter": 3,
      "verse_start": 9,
      "verse_end": 9,
      "text": "ויזעקו בני ישׂראל אל יהוה ויקם יהוה מושׁיע לבני ישׂראל ויושׁיעם את עתניאל בן קנז אחי כלב הקטן ממנו׃",
      "info": ""
    },
    {
      "book_id": "JDG",
      "book_name": "Judges",
      "chapter": 3,
      "verse_start": 10,
      "verse_end": 10,
      "text": "ותהי עליו רוח יהוה וישׁפט את ישׂראל ויצא למלחמה ויתן יהוה בידו את כושׁן רשׁעתים מלך ארם ותעז ידו על כושׁן רשׁעתים׃",
      "info": ""
    },
    {
      "book_id": "JDG",
      "book_name": "Judges",
      "chapter": 3,
      "verse_start": 11,
      "verse_end": 11,
      "text": "ותשׁקט הארץ ארבעים שׁנה וימת עתניאל בן קנז׃",
      "info": ""
    },
    {
      "book_id": "JDG",
      "book_name": "Judges",
      "chapter": 3,
      "verse_start": 12,
      "verse_end": 12,
      "text": "ויספו בני ישׂראל לעשׂות הרע בעיני יהוה ויחזק יהוה את עגלון מלך מואב על ישׂראל על כי עשׂו את הרע בעיני יהוה׃",
      "info": ""
    },
    {
      "book_id": "JDG",
      "book_name": "Judges",
      "chapter": 3,
      "verse_start": 13,
      "verse_end": 13,
      "text": "ויאסף אליו את בני עמון ועמלק וילך ויך את ישׂראל ויירשׁו את עיר התמרים׃",
      "info": ""
    },
    {
      "book_id": "JDG",
      "book_name": "Judges",
      "chapter": 3,
      "verse_start": 14,
      "verse_end": 14,
      "text": "ויעבדו בני ישׂראל את עגלון מלך מואב שׁמונה עשׂרה שׁנה׃",
      "info": ""
    },
    {
      "book_id": "JDG",
      "book_name": "Judges",
      "chapter": 3,
      "verse_start": 15,
      "verse_end": 15,
      "text": "ויזעקו בני ישׂראל אל יהוה ויקם יהוה להם מושׁיע את אהוד בן גרא בן הימיני אישׁ אטר יד ימינו וישׁלחו בני ישׂראל בידו מנחה לעגלון מלך מואב׃",
      "info": ""
    },
    {
      "book_id": "JDG",
      "book_name": "Judges",
      "chapter": 3,
      "verse_start": 16,
      "verse_end": 16,
      "text": "ויעשׂ לו אהוד חרב ולה שׁני פיות גמד ארכה ויחגר אותה מתחת למדיו על ירך ימינו׃",
      "info": ""
    },
    {
      "book_id": "JDG",
      "book_name": "Judges",
      "chapter": 3,
      "verse_start": 17,
      "verse_end": 17,
      "text": "ויקרב את המנחה לעגלון מלך מואב ועגלון אישׁ בריא מאד׃",
      "info": ""
    },
    {
      "book_id": "JDG",
      "book_name": "Judges",
      "chapter": 3,
      "verse_start": 18,
      "verse_end": 18,
      "text": "ויהי כאשׁר כלה להקריב את המנחה וישׁלח את העם נשׂאי המנחה׃",
      "info": ""
    },
    {
      "book_id": "JDG",
      "book_name": "Judges",
      "chapter": 3,
      "verse_start": 19,
      "verse_end": 19,
      "text": "והוא שׁב מן הפסילים אשׁר את הגלגל ויאמר דבר סתר לי אליך המלך ויאמר הס ויצאו מעליו כל העמדים עליו׃",
      "info": ""
    },
    {
      "book_id": "JDG",
      "book_name": "Judges",
      "chapter": 3,
      "verse_start": 20,
      "verse_end": 20,
      "text": "ואהוד בא אליו והוא ישׁב בעלית המקרה אשׁר לו לבדו ויאמר אהוד דבר אלהים לי אליך ויקם מעל הכסא׃",
      "info": ""
    },
    {
      "book_id": "JDG",
      "book_name": "Judges",
      "chapter": 3,
      "verse_start": 21,
      "verse_end": 21,
      "text": "וישׁלח אהוד את יד שׂמאלו ויקח את החרב מעל ירך ימינו ויתקעה בבטנו׃",
      "info": ""
    },
    {
      "book_id": "JDG",
      "book_name": "Judges",
      "chapter": 3,
      "verse_start": 22,
      "verse_end": 22,
      "text": "ויבא גם הנצב אחר הלהב ויסגר החלב בעד הלהב כי לא שׁלף החרב מבטנו ויצא הפרשׁדנה׃",
      "info": ""
    },
    {
      "book_id": "JDG",
      "book_name": "Judges",
      "chapter": 3,
      "verse_start": 23,
      "verse_end": 23,
      "text": "ויצא אהוד המסדרונה ויסגר דלתות העליה בעדו ונעל׃",
      "info": ""
    },
    {
      "book_id": "JDG",
      "book_name": "Judges",
      "chapter": 3,
      "verse_start": 24,
      "verse_end": 24,
      "text": "והוא יצא ועבדיו באו ויראו והנה דלתות העליה נעלות ויאמרו אך מסיך הוא את רגליו בחדר המקרה׃",
      "info": ""
    },
    {
      "book_id": "JDG",
      "book_name": "Judges",
      "chapter": 3,
      "verse_start": 25,
      "verse_end": 25,
      "text": "ויחילו עד בושׁ והנה איננו פתח דלתות העליה ויקחו את המפתח ויפתחו והנה אדניהם נפל ארצה מת׃",
      "info": ""
    },
    {
      "book_id": "JDG",
      "book_name": "Judges",
      "chapter": 3,
      "verse_start": 26,
      "verse_end": 26,
      "text": "ואהוד נמלט עד התמהמהם והוא עבר את הפסילים וימלט השׂעירתה׃",
      "info": ""
    },
    {
      "book_id": "JDG",
      "book_name": "Judges",
      "chapter": 3,
      "verse_start": 27,
      "verse_end": 27,
      "text": "ויהי בבואו ויתקע בשׁופר בהר אפרים וירדו עמו בני ישׂראל מן ההר והוא לפניהם׃",
      "info": ""
    },
    {
      "book_id": "JDG",
      "book_name": "Judges",
      "chapter": 3,
      "verse_start": 28,
      "verse_end": 28,
      "text": "ויאמר אלהם רדפו אחרי כי נתן יהוה את איביכם את מואב בידכם וירדו אחריו וילכדו את מעברות הירדן למואב ולא נתנו אישׁ לעבר׃",
      "info": ""
    },
    {
      "book_id": "JDG",
      "book_name": "Judges",
      "chapter": 3,
      "verse_start": 29,
      "verse_end": 29,
      "text": "ויכו את מואב בעת ההיא כעשׂרת אלפים אישׁ כל שׁמן וכל אישׁ חיל ולא נמלט אישׁ׃",
      "info": ""
    },
    {
      "book_id": "JDG",
      "book_name": "Judges",
      "chapter": 3,
      "verse_start": 30,
      "verse_end": 30,
      "text": "ותכנע מואב ביום ההוא תחת יד ישׂראל ותשׁקט הארץ שׁמונים שׁנה׃",
      "info": ""
    },
    {
      "book_id": "JDG",
      "book_name": "Judges",
      "chapter": 3,
      "verse_start": 31,
      "verse_end": 31,
      "text": "ואחריו היה שׁמגר בן ענת ויך את פלשׁתים שׁשׁ מאות אישׁ במלמד הבקר וישׁע גם הוא את ישׂראל׃",
      "info": ""
    }
  ]
}