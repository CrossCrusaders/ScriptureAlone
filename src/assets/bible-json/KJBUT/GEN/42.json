{
  "header": "",
  "footer": "",
  "language": "Hebrew",
  "verses": [
    {
      "book_id": "GEN",
      "book_name": "Genesis",
      "chapter": 42,
      "verse_start": 1,
      "verse_end": 1,
      "text": "וירא יעקב כי ישׁ שׁבר במצרים ויאמר יעקב לבניו למה תתראו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 42,
      "verse_start": 2,
      "verse_end": 2,
      "text": "ויאמר הנה שׁמעתי כי ישׁ שׁבר במצרים רדו שׁמה ושׁברו לנו משׁם ונחיה ולא נמות׃",
      "info": ""
    },
    {
      "book_id": "GEN",
      "book_name": "Genesis",
      "chapter": 42,
      "verse_start": 3,
      "verse_end": 3,
      "text": "וירדו אחי יוסף עשׂרה לשׁבר בר ממצרים׃",
      "info": ""
    },
    {
      "book_id": "GEN",
      "book_name": "Genesis",
      "chapter": 42,
      "verse_start": 4,
      "verse_end": 4,
      "text": "ואת בנימין אחי יוסף לא שׁלח יעקב את אחיו כי אמר פן יקראנו אסון׃",
      "info": ""
    },
    {
      "book_id": "GEN",
      "book_name": "Genesis",
      "chapter": 42,
      "verse_start": 5,
      "verse_end": 5,
      "text": "ויבאו בני ישׂראל לשׁבר בתוך הבאים כי היה הרעב בארץ כנען׃",
      "info": ""
    },
    {
      "book_id": "GEN",
      "book_name": "Genesis",
      "chapter": 42,
      "verse_start": 6,
      "verse_end": 6,
      "text": "ויוסף הוא השׁליט על הארץ הוא המשׁביר לכל עם הארץ ויבאו אחי יוסף וישׁתחוו לו אפים ארצה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 42,
      "verse_start": 7,
      "verse_end": 7,
      "text": "וירא יוסף את אחיו ויכרם ויתנכר אליהם וידבר אתם קשׁות ויאמר אלהם מאין באתם ויאמרו מארץ כנען לשׁבר אכל׃",
      "info": ""
    },
    {
      "book_id": "GEN",
      "book_name": "Genesis",
      "chapter": 42,
      "verse_start": 8,
      "verse_end": 8,
      "text": "ויכר יוסף את אחיו והם לא הכרהו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 42,
      "verse_start": 9,
      "verse_end": 9,
      "text": "ויזכר יוסף את החלמות אשׁר חלם להם ויאמר אלהם מרגלים אתם לראות את ערות הארץ באתם׃",
      "info": ""
    },
    {
      "book_id": "GEN",
      "book_name": "Genesis",
      "chapter": 42,
      "verse_start": 10,
      "verse_end": 10,
      "text": "ויאמרו אליו לא אדני ועבדיך באו לשׁבר אכל׃",
      "info": ""
    },
    {
      "book_id": "GEN",
      "book_name": "Genesis",
      "chapter": 42,
      "verse_start": 11,
      "verse_end": 11,
      "text": "כלנו בני אישׁ אחד נחנו כנים אנחנו לא היו עבדיך מרגלים׃",
      "info": ""
    },
    {
      "book_id": "GEN",
      "book_name": "Genesis",
      "chapter": 42,
      "verse_start": 12,
      "verse_end": 12,
      "text": "ויאמר אלהם לא כי ערות הארץ באתם לראות׃",
      "info": ""
    },
    {
      "book_id": "GEN",
      "book_name": "Genesis",
      "chapter": 42,
      "verse_start": 13,
      "verse_end": 13,
      "text": "ויאמרו שׁנים עשׂר עבדיך אחים אנחנו בני אישׁ אחד בארץ כנען והנה הקטן את אבינו היום והאחד איננו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 42,
      "verse_start": 14,
      "verse_end": 14,
      "text": "ויאמר אלהם יוסף הוא אשׁר דברתי אלכם לאמר מרגלים אתם׃",
      "info": ""
    },
    {
      "book_id": "GEN",
      "book_name": "Genesis",
      "chapter": 42,
      "verse_start": 15,
      "verse_end": 15,
      "text": "בזאת תבחנו חי פרעה אם תצאו מזה כי אם בבוא אחיכם הקטן הנה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 42,
      "verse_start": 16,
      "verse_end": 16,
      "text": "שׁלחו מכם אחד ויקח את אחיכם ואתם האסרו ויבחנו דבריכם האמת אתכם ואם לא חי פרעה כי מרגלים אתם׃",
      "info": ""
    },
    {
      "book_id": "GEN",
      "book_name": "Genesis",
      "chapter": 42,
      "verse_start": 17,
      "verse_end": 17,
      "text": "ויאסף אתם אל משׁמר שׁלשׁת ימים׃",
      "info": ""
    },
    {
      "book_id": "GEN",
      "book_name": "Genesis",
      "chapter": 42,
      "verse_start": 18,
      "verse_end": 18,
      "text": "ויאמר אלהם יוסף ביום השׁלישׁי זאת עשׂו וחיו את האלהים אני ירא׃",
      "info": ""
    },
    {
      "book_id": "GEN",
      "book_name": "Genesis",
      "chapter": 42,
      "verse_start": 19,
      "verse_end": 19,
      "text": "אם כנים אתם אחיכם אחד יאסר בבית משׁמרכם ואתם לכו הביאו שׁבר רעבון בתיכם׃",
      "info": ""
    },
    {
      "book_id": "GEN",
      "book_name": "Genesis",
      "chapter": 42,
      "verse_start": 20,
      "verse_end": 20,
      "text": "ואת אחיכם הקטן תביאו אלי ויאמנו דבריכם ולא תמותו ויעשׂו כן׃",
      "info": ""
    },
    {
      "book_id": "GEN",
      "book_name": "Genesis",
      "chapter": 42,
      "verse_start": 21,
      "verse_end": 21,
      "text": "ויאמרו אישׁ אל אחיו אבל אשׁמים אנחנו על אחינו אשׁר ראינו צרת נפשׁו בהתחננו אלינו ולא שׁמענו על כן באה אלינו הצרה הזאת׃",
      "info": ""
    },
    {
      "book_id": "GEN",
      "book_name": "Genesis",
      "chapter": 42,
      "verse_start": 22,
      "verse_end": 22,
      "text": "ויען ראובן אתם לאמר הלוא אמרתי אליכם לאמר אל תחטאו בילד ולא שׁמעתם וגם דמו הנה נדרשׁ׃",
      "info": ""
    },
    {
      "book_id": "GEN",
      "book_name": "Genesis",
      "chapter": 42,
      "verse_start": 23,
      "verse_end": 23,
      "text": "והם לא ידעו כי שׁמע יוסף כי המליץ בינתם׃",
      "info": ""
    },
    {
      "book_id": "GEN",
      "book_name": "Genesis",
      "chapter": 42,
      "verse_start": 24,
      "verse_end": 24,
      "text": "ויסב מעליהם ויבך וישׁב אלהם וידבר אלהם ויקח מאתם את שׁמעון ויאסר אתו לעיניהם׃",
      "info": ""
    },
    {
      "book_id": "GEN",
      "book_name": "Genesis",
      "chapter": 42,
      "verse_start": 25,
      "verse_end": 25,
      "text": "ויצו יוסף וימלאו את כליהם בר ולהשׁיב כספיהם אישׁ אל שׂקו ולתת להם צדה לדרך ויעשׂ להם כן׃",
      "info": ""
    },
    {
      "book_id": "GEN",
      "book_name": "Genesis",
      "chapter": 42,
      "verse_start": 26,
      "verse_end": 26,
      "text": "וישׂאו את שׁברם על חמריהם וילכו משׁם׃",
      "info": ""
    },
    {
      "book_id": "GEN",
      "book_name": "Genesis",
      "chapter": 42,
      "verse_start": 27,
      "verse_end": 27,
      "text": "ויפתח האחד את שׂקו לתת מספוא לחמרו במלון וירא את כספו והנה הוא בפי אמתחתו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 42,
      "verse_start": 28,
      "verse_end": 28,
      "text": "ויאמר אל אחיו הושׁב כספי וגם הנה באמתחתי ויצא לבם ויחרדו אישׁ אל אחיו לאמר מה זאת עשׂה אלהים׃",
      "info": ""
    },
    {
      "book_id": "GEN",
      "book_name": "Genesis",
      "chapter": 42,
      "verse_start": 29,
      "verse_end": 29,
      "text": "ויבאו אל יעקב אביהם ארצה כנען ויגידו לו את כל הקרת אתם לאמר׃",
      "info": ""
    },
    {
      "book_id": "GEN",
      "book_name": "Genesis",
      "chapter": 42,
      "verse_start": 30,
      "verse_end": 30,
      "text": "דבר האישׁ אדני הארץ אתנו קשׁות ויתן אתנו כמרגלים את הארץ׃",
      "info": ""
    },
    {
      "book_id": "GEN",
      "book_name": "Genesis",
      "chapter": 42,
      "verse_start": 31,
      "verse_end": 31,
      "text": "ונאמר אליו כנים אנחנו לא היינו מרגלים׃",
      "info": ""
    },
    {
      "book_id": "GEN",
      "book_name": "Genesis",
      "chapter": 42,
      "verse_start": 32,
      "verse_end": 32,
      "text": "שׁנים עשׂר אנחנו אחים בני אבינו האחד איננו והקטן היום את אבינו בארץ כנען׃",
      "info": ""
    },
    {
      "book_id": "GEN",
      "book_name": "Genesis",
      "chapter": 42,
      "verse_start": 33,
      "verse_end": 33,
      "text": "ויאמר אלינו האישׁ אדני הארץ בזאת אדע כי כנים אתם אחיכם האחד הניחו אתי ואת רעבון בתיכם קחו ולכו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 42,
      "verse_start": 34,
      "verse_end": 34,
      "text": "והביאו את אחיכם הקטן אלי ואדעה כי לא מרגלים אתם כי כנים אתם את אחיכם אתן לכם ואת הארץ תסחרו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 42,
      "verse_start": 35,
      "verse_end": 35,
      "text": "ויהי הם מריקים שׂקיהם והנה אישׁ צרור כספו בשׂקו ויראו את צררות כספיהם המה ואביהם וייראו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 42,
      "verse_start": 36,
      "verse_end": 36,
      "text": "ויאמר אלהם יעקב אביהם אתי שׁכלתם יוסף איננו ושׁמעון איננו ואת בנימן תקחו עלי היו כלנה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 42,
      "verse_start": 37,
      "verse_end": 37,
      "text": "ויאמר ראובן אל אביו לאמר את שׁני בני תמית אם לא אביאנו אליך תנה אתו על ידי ואני אשׁיבנו אליך׃",
      "info": ""
    },
    {
      "book_id": "GEN",
      "book_name": "Genesis",
      "chapter": 42,
      "verse_start": 38,
      "verse_end": 38,
      "text": "ויאמר לא ירד בני עמכם כי אחיו מת והוא לבדו נשׁאר וקראהו אסון בדרך אשׁר תלכו בה והורדתם את שׂיבתי ביגון שׁאולה׃",
      "info": ""
    }
  ]
}