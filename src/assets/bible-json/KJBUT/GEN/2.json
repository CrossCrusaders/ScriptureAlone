{
  "header": "",
  "footer": "",
  "language": "Hebrew",
  "verses": [
    {
      "book_id": "GEN",
      "book_name": "Genesis",
      "chapter": 2,
      "verse_start": 1,
      "verse_end": 1,
      "text": "ויכלו השׁמים והארץ וכל צבאם׃",
      "info": ""
    },
    {
      "book_id": "GEN",
      "book_name": "Genesis",
      "chapter": 2,
      "verse_start": 2,
      "verse_end": 2,
      "text": "ויכל אלהים ביום השׁביעי מלאכתו אשׁר עשׂה וישׁבת ביום השׁביעי מכל מלאכתו אשׁר עשׂה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 2,
      "verse_start": 3,
      "verse_end": 3,
      "text": "ויברך אלהים את יום השׁביעי ויקדשׁ אתו כי בו שׁבת מכל מלאכתו אשׁר ברא אלהים לעשׂות׃",
      "info": ""
    },
    {
      "book_id": "GEN",
      "book_name": "Genesis",
      "chapter": 2,
      "verse_start": 4,
      "verse_end": 4,
      "text": "אלה תולדות השׁמים והארץ בהבראם ביום עשׂות יהוה אלהים ארץ ושׁמים׃",
      "info": ""
    },
    {
      "book_id": "GEN",
      "book_name": "Genesis",
      "chapter": 2,
      "verse_start": 5,
      "verse_end": 5,
      "text": "וכל שׂיח השׂדה טרם יהיה בארץ וכל עשׂב השׂדה טרם יצמח כי לא המטיר יהוה אלהים על הארץ ואדם אין לעבד את האדמה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 2,
      "verse_start": 6,
      "verse_end": 6,
      "text": "ואד יעלה מן הארץ והשׁקה את כל פני האדמה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 2,
      "verse_start": 7,
      "verse_end": 7,
      "text": "וייצר יהוה אלהים את האדם עפר מן האדמה ויפח באפיו נשׁמת חיים ויהי האדם לנפשׁ חיה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 2,
      "verse_start": 8,
      "verse_end": 8,
      "text": "ויטע יהוה אלהים גן בעדן מקדם וישׂם שׁם את האדם אשׁר יצר׃",
      "info": ""
    },
    {
      "book_id": "GEN",
      "book_name": "Genesis",
      "chapter": 2,
      "verse_start": 9,
      "verse_end": 9,
      "text": "ויצמח יהוה אלהים מן האדמה כל עץ נחמד למראה וטוב למאכל ועץ החיים בתוך הגן ועץ הדעת טוב ורע׃",
      "info": ""
    },
    {
      "book_id": "GEN",
      "book_name": "Genesis",
      "chapter": 2,
      "verse_start": 10,
      "verse_end": 10,
      "text": "ונהר יצא מעדן להשׁקות את הגן ומשׁם יפרד והיה לארבעה ראשׁים׃",
      "info": ""
    },
    {
      "book_id": "GEN",
      "book_name": "Genesis",
      "chapter": 2,
      "verse_start": 11,
      "verse_end": 11,
      "text": "שׁם האחד פישׁון הוא הסבב את כל ארץ החוילה אשׁר שׁם הזהב׃",
      "info": ""
    },
    {
      "book_id": "GEN",
      "book_name": "Genesis",
      "chapter": 2,
      "verse_start": 12,
      "verse_end": 12,
      "text": "וזהב הארץ ההוא טוב שׁם הבדלח ואבן השׁהם׃",
      "info": ""
    },
    {
      "book_id": "GEN",
      "book_name": "Genesis",
      "chapter": 2,
      "verse_start": 13,
      "verse_end": 13,
      "text": "ושׁם הנהר השׁני גיחון הוא הסובב את כל ארץ כושׁ׃",
      "info": ""
    },
    {
      "book_id": "GEN",
      "book_name": "Genesis",
      "chapter": 2,
      "verse_start": 14,
      "verse_end": 14,
      "text": "ושׁם הנהר השׁלישׁי חדקל הוא ההלך קדמת אשׁור והנהר הרביעי הוא פרת׃",
      "info": ""
    },
    {
      "book_id": "GEN",
      "book_name": "Genesis",
      "chapter": 2,
      "verse_start": 15,
      "verse_end": 15,
      "text": "ויקח יהוה אלהים את האדם וינחהו בגן עדן לעבדה ולשׁמרה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 2,
      "verse_start": 16,
      "verse_end": 16,
      "text": "ויצו יהוה אלהים על האדם לאמר מכל עץ הגן אכל תאכל׃",
      "info": ""
    },
    {
      "book_id": "GEN",
      "book_name": "Genesis",
      "chapter": 2,
      "verse_start": 17,
      "verse_end": 17,
      "text": "ומעץ הדעת טוב ורע לא תאכל ממנו כי ביום אכלך ממנו מות תמות׃",
      "info": ""
    },
    {
      "book_id": "GEN",
      "book_name": "Genesis",
      "chapter": 2,
      "verse_start": 18,
      "verse_end": 18,
      "text": "ויאמר יהוה אלהים לא טוב היות האדם לבדו אעשׂה לו עזר כנגדו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 2,
      "verse_start": 19,
      "verse_end": 19,
      "text": "ויצר יהוה אלהים מן האדמה כל חית השׂדה ואת כל עוף השׁמים ויבא אל האדם לראות מה יקרא לו וכל אשׁר יקרא לו האדם נפשׁ חיה הוא שׁמו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 2,
      "verse_start": 20,
      "verse_end": 20,
      "text": "ויקרא האדם שׁמות לכל הבהמה ולעוף השׁמים ולכל חית השׂדה ולאדם לא מצא עזר כנגדו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 2,
      "verse_start": 21,
      "verse_end": 21,
      "text": "ויפל יהוה אלהים תרדמה על האדם ויישׁן ויקח אחת מצלעתיו ויסגר בשׂר תחתנה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 2,
      "verse_start": 22,
      "verse_end": 22,
      "text": "ויבן יהוה אלהים את הצלע אשׁר לקח מן האדם לאשׁה ויבאה אל האדם׃",
      "info": ""
    },
    {
      "book_id": "GEN",
      "book_name": "Genesis",
      "chapter": 2,
      "verse_start": 23,
      "verse_end": 23,
      "text": "ויאמר האדם זאת הפעם עצם מעצמי ובשׂר מבשׂרי לזאת יקרא אשׁה כי מאישׁ לקחה זאת׃",
      "info": ""
    },
    {
      "book_id": "GEN",
      "book_name": "Genesis",
      "chapter": 2,
      "verse_start": 24,
      "verse_end": 24,
      "text": "על כן יעזב אישׁ את אביו ואת אמו ודבק באשׁתו והיו לבשׂר אחד׃",
      "info": ""
    },
    {
      "book_id": "GEN",
      "book_name": "Genesis",
      "chapter": 2,
      "verse_start": 25,
      "verse_end": 25,
      "text": "ויהיו שׁניהם ערומים האדם ואשׁתו ולא יתבשׁשׁו׃",
      "info": ""
    }
  ]
}