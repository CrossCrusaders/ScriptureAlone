{
  "header": "",
  "footer": "",
  "language": "Hebrew",
  "verses": [
    {
      "book_id": "GEN",
      "book_name": "Genesis",
      "chapter": 35,
      "verse_start": 1,
      "verse_end": 1,
      "text": "ויאמר אלהים אל יעקב קום עלה בית אל ושׁב שׁם ועשׂה שׁם מזבח לאל הנראה אליך בברחך מפני עשׂו אחיך׃",
      "info": ""
    },
    {
      "book_id": "GEN",
      "book_name": "Genesis",
      "chapter": 35,
      "verse_start": 2,
      "verse_end": 2,
      "text": "ויאמר יעקב אל ביתו ואל כל אשׁר עמו הסרו את אלהי הנכר אשׁר בתככם והטהרו והחליפו שׂמלתיכם׃",
      "info": ""
    },
    {
      "book_id": "GEN",
      "book_name": "Genesis",
      "chapter": 35,
      "verse_start": 3,
      "verse_end": 3,
      "text": "ונקומה ונעלה בית אל ואעשׂה שׁם מזבח לאל הענה אתי ביום צרתי ויהי עמדי בדרך אשׁר הלכתי׃",
      "info": ""
    },
    {
      "book_id": "GEN",
      "book_name": "Genesis",
      "chapter": 35,
      "verse_start": 4,
      "verse_end": 4,
      "text": "ויתנו אל יעקב את כל אלהי הנכר אשׁר בידם ואת הנזמים אשׁר באזניהם ויטמן אתם יעקב תחת האלה אשׁר עם שׁכם׃",
      "info": ""
    },
    {
      "book_id": "GEN",
      "book_name": "Genesis",
      "chapter": 35,
      "verse_start": 5,
      "verse_end": 5,
      "text": "ויסעו ויהי חתת אלהים על הערים אשׁר סביבותיהם ולא רדפו אחרי בני יעקב׃",
      "info": ""
    },
    {
      "book_id": "GEN",
      "book_name": "Genesis",
      "chapter": 35,
      "verse_start": 6,
      "verse_end": 6,
      "text": "ויבא יעקב לוזה אשׁר בארץ כנען הוא בית אל הוא וכל העם אשׁר עמו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 35,
      "verse_start": 7,
      "verse_end": 7,
      "text": "ויבן שׁם מזבח ויקרא למקום אל בית אל כי שׁם נגלו אליו האלהים בברחו מפני אחיו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 35,
      "verse_start": 8,
      "verse_end": 8,
      "text": "ותמת דברה מינקת רבקה ותקבר מתחת לבית אל תחת האלון ויקרא שׁמו אלון בכות׃",
      "info": ""
    },
    {
      "book_id": "GEN",
      "book_name": "Genesis",
      "chapter": 35,
      "verse_start": 9,
      "verse_end": 9,
      "text": "וירא אלהים אל יעקב עוד בבאו מפדן ארם ויברך אתו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 35,
      "verse_start": 10,
      "verse_end": 10,
      "text": "ויאמר לו אלהים שׁמך יעקב לא יקרא שׁמך עוד יעקב כי אם ישׂראל יהיה שׁמך ויקרא את שׁמו ישׂראל׃",
      "info": ""
    },
    {
      "book_id": "GEN",
      "book_name": "Genesis",
      "chapter": 35,
      "verse_start": 11,
      "verse_end": 11,
      "text": "ויאמר לו אלהים אני אל שׁדי פרה ורבה גוי וקהל גוים יהיה ממך ומלכים מחלציך יצאו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 35,
      "verse_start": 12,
      "verse_end": 12,
      "text": "ואת הארץ אשׁר נתתי לאברהם וליצחק לך אתננה ולזרעך אחריך אתן את הארץ׃",
      "info": ""
    },
    {
      "book_id": "GEN",
      "book_name": "Genesis",
      "chapter": 35,
      "verse_start": 13,
      "verse_end": 13,
      "text": "ויעל מעליו אלהים במקום אשׁר דבר אתו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 35,
      "verse_start": 14,
      "verse_end": 14,
      "text": "ויצב יעקב מצבה במקום אשׁר דבר אתו מצבת אבן ויסך עליה נסך ויצק עליה שׁמן׃",
      "info": ""
    },
    {
      "book_id": "GEN",
      "book_name": "Genesis",
      "chapter": 35,
      "verse_start": 15,
      "verse_end": 15,
      "text": "ויקרא יעקב את שׁם המקום אשׁר דבר אתו שׁם אלהים בית אל׃",
      "info": ""
    },
    {
      "book_id": "GEN",
      "book_name": "Genesis",
      "chapter": 35,
      "verse_start": 16,
      "verse_end": 16,
      "text": "ויסעו מבית אל ויהי עוד כברת הארץ לבוא אפרתה ותלד רחל ותקשׁ בלדתה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 35,
      "verse_start": 17,
      "verse_end": 17,
      "text": "ויהי בהקשׁתה בלדתה ותאמר לה המילדת אל תיראי כי גם זה לך בן׃",
      "info": ""
    },
    {
      "book_id": "GEN",
      "book_name": "Genesis",
      "chapter": 35,
      "verse_start": 18,
      "verse_end": 18,
      "text": "ויהי בצאת נפשׁה כי מתה ותקרא שׁמו בן אוני ואביו קרא לו בנימין׃",
      "info": ""
    },
    {
      "book_id": "GEN",
      "book_name": "Genesis",
      "chapter": 35,
      "verse_start": 19,
      "verse_end": 19,
      "text": "ותמת רחל ותקבר בדרך אפרתה הוא בית לחם׃",
      "info": ""
    },
    {
      "book_id": "GEN",
      "book_name": "Genesis",
      "chapter": 35,
      "verse_start": 20,
      "verse_end": 20,
      "text": "ויצב יעקב מצבה על קברתה הוא מצבת קברת רחל עד היום׃",
      "info": ""
    },
    {
      "book_id": "GEN",
      "book_name": "Genesis",
      "chapter": 35,
      "verse_start": 21,
      "verse_end": 21,
      "text": "ויסע ישׂראל ויט אהלה מהלאה למגדל עדר׃",
      "info": ""
    },
    {
      "book_id": "GEN",
      "book_name": "Genesis",
      "chapter": 35,
      "verse_start": 22,
      "verse_end": 22,
      "text": "ויהי בשׁכן ישׂראל בארץ ההוא וילך ראובן וישׁכב את בלהה פילגשׁ אביו וישׁמע ישׂראל ויהיו בני יעקב שׁנים עשׂר׃",
      "info": ""
    },
    {
      "book_id": "GEN",
      "book_name": "Genesis",
      "chapter": 35,
      "verse_start": 23,
      "verse_end": 23,
      "text": "בני לאה בכור יעקב ראובן ושׁמעון ולוי ויהודה וישׂשכר וזבלון׃",
      "info": ""
    },
    {
      "book_id": "GEN",
      "book_name": "Genesis",
      "chapter": 35,
      "verse_start": 24,
      "verse_end": 24,
      "text": "בני רחל יוסף ובנימן׃",
      "info": ""
    },
    {
      "book_id": "GEN",
      "book_name": "Genesis",
      "chapter": 35,
      "verse_start": 25,
      "verse_end": 25,
      "text": "ובני בלהה שׁפחת רחל דן ונפתלי׃",
      "info": ""
    },
    {
      "book_id": "GEN",
      "book_name": "Genesis",
      "chapter": 35,
      "verse_start": 26,
      "verse_end": 26,
      "text": "ובני זלפה שׁפחת לאה גד ואשׁר אלה בני יעקב אשׁר ילד לו בפדן ארם׃",
      "info": ""
    },
    {
      "book_id": "GEN",
      "book_name": "Genesis",
      "chapter": 35,
      "verse_start": 27,
      "verse_end": 27,
      "text": "ויבא יעקב אל יצחק אביו ממרא קרית הארבע הוא חברון אשׁר גר שׁם אברהם ויצחק׃",
      "info": ""
    },
    {
      "book_id": "GEN",
      "book_name": "Genesis",
      "chapter": 35,
      "verse_start": 28,
      "verse_end": 28,
      "text": "ויהיו ימי יצחק מאת שׁנה ושׁמנים שׁנה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 35,
      "verse_start": 29,
      "verse_end": 29,
      "text": "ויגוע יצחק וימת ויאסף אל עמיו זקן ושׂבע ימים ויקברו אתו עשׂו ויעקב בניו׃",
      "info": ""
    }
  ]
}