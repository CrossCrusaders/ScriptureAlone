{
  "header": "",
  "footer": "",
  "language": "Hebrew",
  "verses": [
    {
      "book_id": "GEN",
      "book_name": "Genesis",
      "chapter": 13,
      "verse_start": 1,
      "verse_end": 1,
      "text": "ויעל אברם ממצרים הוא ואשׁתו וכל אשׁר לו ולוט עמו הנגבה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 13,
      "verse_start": 2,
      "verse_end": 2,
      "text": "ואברם כבד מאד במקנה בכסף ובזהב׃",
      "info": ""
    },
    {
      "book_id": "GEN",
      "book_name": "Genesis",
      "chapter": 13,
      "verse_start": 3,
      "verse_end": 3,
      "text": "וילך למסעיו מנגב ועד בית אל עד המקום אשׁר היה שׁם אהלה בתחלה בין בית אל ובין העי׃",
      "info": ""
    },
    {
      "book_id": "GEN",
      "book_name": "Genesis",
      "chapter": 13,
      "verse_start": 4,
      "verse_end": 4,
      "text": "אל מקום המזבח אשׁר עשׂה שׁם בראשׁנה ויקרא שׁם אברם בשׁם יהוה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 13,
      "verse_start": 5,
      "verse_end": 5,
      "text": "וגם ללוט ההלך את אברם היה צאן ובקר ואהלים׃",
      "info": ""
    },
    {
      "book_id": "GEN",
      "book_name": "Genesis",
      "chapter": 13,
      "verse_start": 6,
      "verse_end": 6,
      "text": "ולא נשׂא אתם הארץ לשׁבת יחדו כי היה רכושׁם רב ולא יכלו לשׁבת יחדו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 13,
      "verse_start": 7,
      "verse_end": 7,
      "text": "ויהי ריב בין רעי מקנה אברם ובין רעי מקנה לוט והכנעני והפרזי אז ישׁב בארץ׃",
      "info": ""
    },
    {
      "book_id": "GEN",
      "book_name": "Genesis",
      "chapter": 13,
      "verse_start": 8,
      "verse_end": 8,
      "text": "ויאמר אברם אל לוט אל נא תהי מריבה ביני ובינך ובין רעי ובין רעיך כי אנשׁים אחים אנחנו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 13,
      "verse_start": 9,
      "verse_end": 9,
      "text": "הלא כל הארץ לפניך הפרד נא מעלי אם השׂמאל ואימנה ואם הימין ואשׂמאילה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 13,
      "verse_start": 10,
      "verse_end": 10,
      "text": "וישׂא לוט את עיניו וירא את כל ככר הירדן כי כלה משׁקה לפני שׁחת יהוה את סדם ואת עמרה כגן יהוה כארץ מצרים באכה צער׃",
      "info": ""
    },
    {
      "book_id": "GEN",
      "book_name": "Genesis",
      "chapter": 13,
      "verse_start": 11,
      "verse_end": 11,
      "text": "ויבחר לו לוט את כל ככר הירדן ויסע לוט מקדם ויפרדו אישׁ מעל אחיו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 13,
      "verse_start": 12,
      "verse_end": 12,
      "text": "אברם ישׁב בארץ כנען ולוט ישׁב בערי הככר ויאהל עד סדם׃",
      "info": ""
    },
    {
      "book_id": "GEN",
      "book_name": "Genesis",
      "chapter": 13,
      "verse_start": 13,
      "verse_end": 13,
      "text": "ואנשׁי סדם רעים וחטאים ליהוה מאד׃",
      "info": ""
    },
    {
      "book_id": "GEN",
      "book_name": "Genesis",
      "chapter": 13,
      "verse_start": 14,
      "verse_end": 14,
      "text": "ויהוה אמר אל אברם אחרי הפרד לוט מעמו שׂא נא עיניך וראה מן המקום אשׁר אתה שׁם צפנה ונגבה וקדמה וימה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 13,
      "verse_start": 15,
      "verse_end": 15,
      "text": "כי את כל הארץ אשׁר אתה ראה לך אתננה ולזרעך עד עולם׃",
      "info": ""
    },
    {
      "book_id": "GEN",
      "book_name": "Genesis",
      "chapter": 13,
      "verse_start": 16,
      "verse_end": 16,
      "text": "ושׂמתי את זרעך כעפר הארץ אשׁר אם יוכל אישׁ למנות את עפר הארץ גם זרעך ימנה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 13,
      "verse_start": 17,
      "verse_end": 17,
      "text": "קום התהלך בארץ לארכה ולרחבה כי לך אתננה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 13,
      "verse_start": 18,
      "verse_end": 18,
      "text": "ויאהל אברם ויבא וישׁב באלני ממרא אשׁר בחברון ויבן שׁם מזבח ליהוה׃",
      "info": ""
    }
  ]
}