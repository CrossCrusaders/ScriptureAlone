{
  "header": "",
  "footer": "",
  "language": "Hebrew",
  "verses": [
    {
      "book_id": "GEN",
      "book_name": "Genesis",
      "chapter": 18,
      "verse_start": 1,
      "verse_end": 1,
      "text": "וירא אליו יהוה באלני ממרא והוא ישׁב פתח האהל כחם היום׃",
      "info": ""
    },
    {
      "book_id": "GEN",
      "book_name": "Genesis",
      "chapter": 18,
      "verse_start": 2,
      "verse_end": 2,
      "text": "וישׂא עיניו וירא והנה שׁלשׁה אנשׁים נצבים עליו וירא וירץ לקראתם מפתח האהל וישׁתחו ארצה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 18,
      "verse_start": 3,
      "verse_end": 3,
      "text": "ויאמר אדני אם נא מצאתי חן בעיניך אל נא תעבר מעל עבדך׃",
      "info": ""
    },
    {
      "book_id": "GEN",
      "book_name": "Genesis",
      "chapter": 18,
      "verse_start": 4,
      "verse_end": 4,
      "text": "יקח נא מעט מים ורחצו רגליכם והשׁענו תחת העץ׃",
      "info": ""
    },
    {
      "book_id": "GEN",
      "book_name": "Genesis",
      "chapter": 18,
      "verse_start": 5,
      "verse_end": 5,
      "text": "ואקחה פת לחם וסעדו לבכם אחר תעברו כי על כן עברתם על עבדכם ויאמרו כן תעשׂה כאשׁר דברת׃",
      "info": ""
    },
    {
      "book_id": "GEN",
      "book_name": "Genesis",
      "chapter": 18,
      "verse_start": 6,
      "verse_end": 6,
      "text": "וימהר אברהם האהלה אל שׂרה ויאמר מהרי שׁלשׁ סאים קמח סלת לושׁי ועשׂי עגות׃",
      "info": ""
    },
    {
      "book_id": "GEN",
      "book_name": "Genesis",
      "chapter": 18,
      "verse_start": 7,
      "verse_end": 7,
      "text": "ואל הבקר רץ אברהם ויקח בן בקר רך וטוב ויתן אל הנער וימהר לעשׂות אתו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 18,
      "verse_start": 8,
      "verse_end": 8,
      "text": "ויקח חמאה וחלב ובן הבקר אשׁר עשׂה ויתן לפניהם והוא עמד עליהם תחת העץ ויאכלו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 18,
      "verse_start": 9,
      "verse_end": 9,
      "text": "ויאמרו אליו איה שׂרה אשׁתך ויאמר הנה באהל׃",
      "info": ""
    },
    {
      "book_id": "GEN",
      "book_name": "Genesis",
      "chapter": 18,
      "verse_start": 10,
      "verse_end": 10,
      "text": "ויאמר שׁוב אשׁוב אליך כעת חיה והנה בן לשׂרה אשׁתך ושׂרה שׁמעת פתח האהל והוא אחריו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 18,
      "verse_start": 11,
      "verse_end": 11,
      "text": "ואברהם ושׂרה זקנים באים בימים חדל להיות לשׂרה ארח כנשׁים׃",
      "info": ""
    },
    {
      "book_id": "GEN",
      "book_name": "Genesis",
      "chapter": 18,
      "verse_start": 12,
      "verse_end": 12,
      "text": "ותצחק שׂרה בקרבה לאמר אחרי בלתי היתה לי עדנה ואדני זקן׃",
      "info": ""
    },
    {
      "book_id": "GEN",
      "book_name": "Genesis",
      "chapter": 18,
      "verse_start": 13,
      "verse_end": 13,
      "text": "ויאמר יהוה אל אברהם למה זה צחקה שׂרה לאמר האף אמנם אלד ואני זקנתי׃",
      "info": ""
    },
    {
      "book_id": "GEN",
      "book_name": "Genesis",
      "chapter": 18,
      "verse_start": 14,
      "verse_end": 14,
      "text": "היפלא מיהוה דבר למועד אשׁוב אליך כעת חיה ולשׂרה בן׃",
      "info": ""
    },
    {
      "book_id": "GEN",
      "book_name": "Genesis",
      "chapter": 18,
      "verse_start": 15,
      "verse_end": 15,
      "text": "ותכחשׁ שׂרה לאמר לא צחקתי כי יראה ויאמר לא כי צחקת׃",
      "info": ""
    },
    {
      "book_id": "GEN",
      "book_name": "Genesis",
      "chapter": 18,
      "verse_start": 16,
      "verse_end": 16,
      "text": "ויקמו משׁם האנשׁים וישׁקפו על פני סדם ואברהם הלך עמם לשׁלחם׃",
      "info": ""
    },
    {
      "book_id": "GEN",
      "book_name": "Genesis",
      "chapter": 18,
      "verse_start": 17,
      "verse_end": 17,
      "text": "ויהוה אמר המכסה אני מאברהם אשׁר אני עשׂה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 18,
      "verse_start": 18,
      "verse_end": 18,
      "text": "ואברהם היו יהיה לגוי גדול ועצום ונברכו בו כל גויי הארץ׃",
      "info": ""
    },
    {
      "book_id": "GEN",
      "book_name": "Genesis",
      "chapter": 18,
      "verse_start": 19,
      "verse_end": 19,
      "text": "כי ידעתיו למען אשׁר יצוה את בניו ואת ביתו אחריו ושׁמרו דרך יהוה לעשׂות צדקה ומשׁפט למען הביא יהוה על אברהם את אשׁר דבר עליו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 18,
      "verse_start": 20,
      "verse_end": 20,
      "text": "ויאמר יהוה זעקת סדם ועמרה כי רבה וחטאתם כי כבדה מאד׃",
      "info": ""
    },
    {
      "book_id": "GEN",
      "book_name": "Genesis",
      "chapter": 18,
      "verse_start": 21,
      "verse_end": 21,
      "text": "ארדה נא ואראה הכצעקתה הבאה אלי עשׂו כלה ואם לא אדעה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 18,
      "verse_start": 22,
      "verse_end": 22,
      "text": "ויפנו משׁם האנשׁים וילכו סדמה ואברהם עודנו עמד לפני יהוה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 18,
      "verse_start": 23,
      "verse_end": 23,
      "text": "ויגשׁ אברהם ויאמר האף תספה צדיק עם רשׁע׃",
      "info": ""
    },
    {
      "book_id": "GEN",
      "book_name": "Genesis",
      "chapter": 18,
      "verse_start": 24,
      "verse_end": 24,
      "text": "אולי ישׁ חמשׁים צדיקם בתוך העיר האף תספה ולא תשׂא למקום למען חמשׁים הצדיקם אשׁר בקרבה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 18,
      "verse_start": 25,
      "verse_end": 25,
      "text": "חללה לך מעשׂת כדבר הזה להמית צדיק עם רשׁע והיה כצדיק כרשׁע חללה לך השׁפט כל הארץ לא יעשׂה משׁפט׃",
      "info": ""
    },
    {
      "book_id": "GEN",
      "book_name": "Genesis",
      "chapter": 18,
      "verse_start": 26,
      "verse_end": 26,
      "text": "ויאמר יהוה אם אמצא בסדם חמשׁים צדיקם בתוך העיר ונשׂאתי לכל המקום בעבורם׃",
      "info": ""
    },
    {
      "book_id": "GEN",
      "book_name": "Genesis",
      "chapter": 18,
      "verse_start": 27,
      "verse_end": 27,
      "text": "ויען אברהם ויאמר הנה נא הואלתי לדבר אל אדני ואנכי עפר ואפר׃",
      "info": ""
    },
    {
      "book_id": "GEN",
      "book_name": "Genesis",
      "chapter": 18,
      "verse_start": 28,
      "verse_end": 28,
      "text": "אולי יחסרון חמשׁים הצדיקם חמשׁה התשׁחית בחמשׁה את כל העיר ויאמר לא אשׁחית אם אמצא שׁם ארבעים וחמשׁה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 18,
      "verse_start": 29,
      "verse_end": 29,
      "text": "ויסף עוד לדבר אליו ויאמר אולי ימצאון שׁם ארבעים ויאמר לא אעשׂה בעבור הארבעים׃",
      "info": ""
    },
    {
      "book_id": "GEN",
      "book_name": "Genesis",
      "chapter": 18,
      "verse_start": 30,
      "verse_end": 30,
      "text": "ויאמר אל נא יחר לאדני ואדברה אולי ימצאון שׁם שׁלשׁים ויאמר לא אעשׂה אם אמצא שׁם שׁלשׁים׃",
      "info": ""
    },
    {
      "book_id": "GEN",
      "book_name": "Genesis",
      "chapter": 18,
      "verse_start": 31,
      "verse_end": 31,
      "text": "ויאמר הנה נא הואלתי לדבר אל אדני אולי ימצאון שׁם עשׂרים ויאמר לא אשׁחית בעבור העשׂרים׃",
      "info": ""
    },
    {
      "book_id": "GEN",
      "book_name": "Genesis",
      "chapter": 18,
      "verse_start": 32,
      "verse_end": 32,
      "text": "ויאמר אל נא יחר לאדני ואדברה אך הפעם אולי ימצאון שׁם עשׂרה ויאמר לא אשׁחית בעבור העשׂרה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 18,
      "verse_start": 33,
      "verse_end": 33,
      "text": "וילך יהוה כאשׁר כלה לדבר אל אברהם ואברהם שׁב למקמו׃",
      "info": ""
    }
  ]
}