{
  "header": "",
  "footer": "",
  "language": "Hebrew",
  "verses": [
    {
      "book_id": "GEN",
      "book_name": "Genesis",
      "chapter": 17,
      "verse_start": 1,
      "verse_end": 1,
      "text": "ויהי אברם בן תשׁעים שׁנה ותשׁע שׁנים וירא יהוה אל אברם ויאמר אליו אני אל שׁדי התהלך לפני והיה תמים׃",
      "info": ""
    },
    {
      "book_id": "GEN",
      "book_name": "Genesis",
      "chapter": 17,
      "verse_start": 2,
      "verse_end": 2,
      "text": "ואתנה בריתי ביני ובינך וארבה אותך במאד מאד׃",
      "info": ""
    },
    {
      "book_id": "GEN",
      "book_name": "Genesis",
      "chapter": 17,
      "verse_start": 3,
      "verse_end": 3,
      "text": "ויפל אברם על פניו וידבר אתו אלהים לאמר׃",
      "info": ""
    },
    {
      "book_id": "GEN",
      "book_name": "Genesis",
      "chapter": 17,
      "verse_start": 4,
      "verse_end": 4,
      "text": "אני הנה בריתי אתך והיית לאב המון גוים׃",
      "info": ""
    },
    {
      "book_id": "GEN",
      "book_name": "Genesis",
      "chapter": 17,
      "verse_start": 5,
      "verse_end": 5,
      "text": "ולא יקרא עוד את שׁמך אברם והיה שׁמך אברהם כי אב המון גוים נתתיך׃",
      "info": ""
    },
    {
      "book_id": "GEN",
      "book_name": "Genesis",
      "chapter": 17,
      "verse_start": 6,
      "verse_end": 6,
      "text": "והפרתי אתך במאד מאד ונתתיך לגוים ומלכים ממך יצאו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 17,
      "verse_start": 7,
      "verse_end": 7,
      "text": "והקמתי את בריתי ביני ובינך ובין זרעך אחריך לדרתם לברית עולם להיות לך לאלהים ולזרעך אחריך׃",
      "info": ""
    },
    {
      "book_id": "GEN",
      "book_name": "Genesis",
      "chapter": 17,
      "verse_start": 8,
      "verse_end": 8,
      "text": "ונתתי לך ולזרעך אחריך את ארץ מגריך את כל ארץ כנען לאחזת עולם והייתי להם לאלהים׃",
      "info": ""
    },
    {
      "book_id": "GEN",
      "book_name": "Genesis",
      "chapter": 17,
      "verse_start": 9,
      "verse_end": 9,
      "text": "ויאמר אלהים אל אברהם ואתה את בריתי תשׁמר אתה וזרעך אחריך לדרתם׃",
      "info": ""
    },
    {
      "book_id": "GEN",
      "book_name": "Genesis",
      "chapter": 17,
      "verse_start": 10,
      "verse_end": 10,
      "text": "זאת בריתי אשׁר תשׁמרו ביני וביניכם ובין זרעך אחריך המול לכם כל זכר׃",
      "info": ""
    },
    {
      "book_id": "GEN",
      "book_name": "Genesis",
      "chapter": 17,
      "verse_start": 11,
      "verse_end": 11,
      "text": "ונמלתם את בשׂר ערלתכם והיה לאות ברית ביני וביניכם׃",
      "info": ""
    },
    {
      "book_id": "GEN",
      "book_name": "Genesis",
      "chapter": 17,
      "verse_start": 12,
      "verse_end": 12,
      "text": "ובן שׁמנת ימים ימול לכם כל זכר לדרתיכם יליד בית ומקנת כסף מכל בן נכר אשׁר לא מזרעך הוא׃",
      "info": ""
    },
    {
      "book_id": "GEN",
      "book_name": "Genesis",
      "chapter": 17,
      "verse_start": 13,
      "verse_end": 13,
      "text": "המול ימול יליד ביתך ומקנת כספך והיתה בריתי בבשׂרכם לברית עולם׃",
      "info": ""
    },
    {
      "book_id": "GEN",
      "book_name": "Genesis",
      "chapter": 17,
      "verse_start": 14,
      "verse_end": 14,
      "text": "וערל זכר אשׁר לא ימול את בשׂר ערלתו ונכרתה הנפשׁ ההוא מעמיה את בריתי הפר׃",
      "info": ""
    },
    {
      "book_id": "GEN",
      "book_name": "Genesis",
      "chapter": 17,
      "verse_start": 15,
      "verse_end": 15,
      "text": "ויאמר אלהים אל אברהם שׂרי אשׁתך לא תקרא את שׁמה שׂרי כי שׂרה שׁמה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 17,
      "verse_start": 16,
      "verse_end": 16,
      "text": "וברכתי אתה וגם נתתי ממנה לך בן וברכתיה והיתה לגוים מלכי עמים ממנה יהיו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 17,
      "verse_start": 17,
      "verse_end": 17,
      "text": "ויפל אברהם על פניו ויצחק ויאמר בלבו הלבן מאה שׁנה יולד ואם שׂרה הבת תשׁעים שׁנה תלד׃",
      "info": ""
    },
    {
      "book_id": "GEN",
      "book_name": "Genesis",
      "chapter": 17,
      "verse_start": 18,
      "verse_end": 18,
      "text": "ויאמר אברהם אל האלהים לו ישׁמעאל יחיה לפניך׃",
      "info": ""
    },
    {
      "book_id": "GEN",
      "book_name": "Genesis",
      "chapter": 17,
      "verse_start": 19,
      "verse_end": 19,
      "text": "ויאמר אלהים אבל שׂרה אשׁתך ילדת לך בן וקראת את שׁמו יצחק והקמתי את בריתי אתו לברית עולם לזרעו אחריו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 17,
      "verse_start": 20,
      "verse_end": 20,
      "text": "ולישׁמעאל שׁמעתיך הנה ברכתי אתו והפריתי אתו והרביתי אתו במאד מאד שׁנים עשׂר נשׂיאם יוליד ונתתיו לגוי גדול׃",
      "info": ""
    },
    {
      "book_id": "GEN",
      "book_name": "Genesis",
      "chapter": 17,
      "verse_start": 21,
      "verse_end": 21,
      "text": "ואת בריתי אקים את יצחק אשׁר תלד לך שׂרה למועד הזה בשׁנה האחרת׃",
      "info": ""
    },
    {
      "book_id": "GEN",
      "book_name": "Genesis",
      "chapter": 17,
      "verse_start": 22,
      "verse_end": 22,
      "text": "ויכל לדבר אתו ויעל אלהים מעל אברהם׃",
      "info": ""
    },
    {
      "book_id": "GEN",
      "book_name": "Genesis",
      "chapter": 17,
      "verse_start": 23,
      "verse_end": 23,
      "text": "ויקח אברהם את ישׁמעאל בנו ואת כל ילידי ביתו ואת כל מקנת כספו כל זכר באנשׁי בית אברהם וימל את בשׂר ערלתם בעצם היום הזה כאשׁר דבר אתו אלהים׃",
      "info": ""
    },
    {
      "book_id": "GEN",
      "book_name": "Genesis",
      "chapter": 17,
      "verse_start": 24,
      "verse_end": 24,
      "text": "ואברהם בן תשׁעים ותשׁע שׁנה בהמלו בשׂר ערלתו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 17,
      "verse_start": 25,
      "verse_end": 25,
      "text": "וישׁמעאל בנו בן שׁלשׁ עשׂרה שׁנה בהמלו את בשׂר ערלתו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 17,
      "verse_start": 26,
      "verse_end": 26,
      "text": "בעצם היום הזה נמול אברהם וישׁמעאל בנו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 17,
      "verse_start": 27,
      "verse_end": 27,
      "text": "וכל אנשׁי ביתו יליד בית ומקנת כסף מאת בן נכר נמלו אתו׃",
      "info": ""
    }
  ]
}