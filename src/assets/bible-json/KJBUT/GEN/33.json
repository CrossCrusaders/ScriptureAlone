{
  "header": "",
  "footer": "",
  "language": "Hebrew",
  "verses": [
    {
      "book_id": "GEN",
      "book_name": "Genesis",
      "chapter": 33,
      "verse_start": 1,
      "verse_end": 1,
      "text": "וישׂא יעקב עיניו וירא והנה עשׂו בא ועמו ארבע מאות אישׁ ויחץ את הילדים על לאה ועל רחל ועל שׁתי השׁפחות׃",
      "info": ""
    },
    {
      "book_id": "GEN",
      "book_name": "Genesis",
      "chapter": 33,
      "verse_start": 2,
      "verse_end": 2,
      "text": "וישׂם את השׁפחות ואת ילדיהן ראשׁנה ואת לאה וילדיה אחרנים ואת רחל ואת יוסף אחרנים׃",
      "info": ""
    },
    {
      "book_id": "GEN",
      "book_name": "Genesis",
      "chapter": 33,
      "verse_start": 3,
      "verse_end": 3,
      "text": "והוא עבר לפניהם וישׁתחו ארצה שׁבע פעמים עד גשׁתו עד אחיו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 33,
      "verse_start": 4,
      "verse_end": 4,
      "text": "וירץ עשׂו לקראתו ויחבקהו ויפל על צוארו וישׁקהו ויבכו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 33,
      "verse_start": 5,
      "verse_end": 5,
      "text": "וישׂא את עיניו וירא את הנשׁים ואת הילדים ויאמר מי אלה לך ויאמר הילדים אשׁר חנן אלהים את עבדך׃",
      "info": ""
    },
    {
      "book_id": "GEN",
      "book_name": "Genesis",
      "chapter": 33,
      "verse_start": 6,
      "verse_end": 6,
      "text": "ותגשׁן השׁפחות הנה וילדיהן ותשׁתחוין׃",
      "info": ""
    },
    {
      "book_id": "GEN",
      "book_name": "Genesis",
      "chapter": 33,
      "verse_start": 7,
      "verse_end": 7,
      "text": "ותגשׁ גם לאה וילדיה וישׁתחוו ואחר נגשׁ יוסף ורחל וישׁתחוו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 33,
      "verse_start": 8,
      "verse_end": 8,
      "text": "ויאמר מי לך כל המחנה הזה אשׁר פגשׁתי ויאמר למצא חן בעיני אדני׃",
      "info": ""
    },
    {
      "book_id": "GEN",
      "book_name": "Genesis",
      "chapter": 33,
      "verse_start": 9,
      "verse_end": 9,
      "text": "ויאמר עשׂו ישׁ לי רב אחי יהי לך אשׁר׃",
      "info": ""
    },
    {
      "book_id": "GEN",
      "book_name": "Genesis",
      "chapter": 33,
      "verse_start": 10,
      "verse_end": 10,
      "text": "ויאמר יעקב אל נא אם נא מצאתי חן בעיניך ולקחת מנחתי מידי כי על כן ראיתי פניך כראת פני אלהים ותרצני׃",
      "info": ""
    },
    {
      "book_id": "GEN",
      "book_name": "Genesis",
      "chapter": 33,
      "verse_start": 11,
      "verse_end": 11,
      "text": "קח נא את ברכתי אשׁר הבאת לך כי חנני אלהים וכי ישׁ לי כל ויפצר בו ויקח׃",
      "info": ""
    },
    {
      "book_id": "GEN",
      "book_name": "Genesis",
      "chapter": 33,
      "verse_start": 12,
      "verse_end": 12,
      "text": "ויאמר נסעה ונלכה ואלכה לנגדך׃",
      "info": ""
    },
    {
      "book_id": "GEN",
      "book_name": "Genesis",
      "chapter": 33,
      "verse_start": 13,
      "verse_end": 13,
      "text": "ויאמר אליו אדני ידע כי הילדים רכים והצאן והבקר עלות עלי ודפקום יום אחד ומתו כל הצאן׃",
      "info": ""
    },
    {
      "book_id": "GEN",
      "book_name": "Genesis",
      "chapter": 33,
      "verse_start": 14,
      "verse_end": 14,
      "text": "יעבר נא אדני לפני עבדו ואני אתנהלה לאטי לרגל המלאכה אשׁר לפני ולרגל הילדים עד אשׁר אבא אל אדני שׂעירה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 33,
      "verse_start": 15,
      "verse_end": 15,
      "text": "ויאמר עשׂו אציגה נא עמך מן העם אשׁר אתי ויאמר למה זה אמצא חן בעיני אדני׃",
      "info": ""
    },
    {
      "book_id": "GEN",
      "book_name": "Genesis",
      "chapter": 33,
      "verse_start": 16,
      "verse_end": 16,
      "text": "וישׁב ביום ההוא עשׂו לדרכו שׂעירה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 33,
      "verse_start": 17,
      "verse_end": 17,
      "text": "ויעקב נסע סכתה ויבן לו בית ולמקנהו עשׂה סכת על כן קרא שׁם המקום סכות׃",
      "info": ""
    },
    {
      "book_id": "GEN",
      "book_name": "Genesis",
      "chapter": 33,
      "verse_start": 18,
      "verse_end": 18,
      "text": "ויבא יעקב שׁלם עיר שׁכם אשׁר בארץ כנען בבאו מפדן ארם ויחן את פני העיר׃",
      "info": ""
    },
    {
      "book_id": "GEN",
      "book_name": "Genesis",
      "chapter": 33,
      "verse_start": 19,
      "verse_end": 19,
      "text": "ויקן את חלקת השׂדה אשׁר נטה שׁם אהלו מיד בני חמור אבי שׁכם במאה קשׂיטה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 33,
      "verse_start": 20,
      "verse_end": 20,
      "text": "ויצב שׁם מזבח ויקרא לו אל אלהי ישׂראל׃",
      "info": ""
    }
  ]
}