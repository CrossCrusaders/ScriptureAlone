{
  "header": "",
  "footer": "",
  "language": "Hebrew",
  "verses": [
    {
      "book_id": "GEN",
      "book_name": "Genesis",
      "chapter": 8,
      "verse_start": 1,
      "verse_end": 1,
      "text": "ויזכר אלהים את נח ואת כל החיה ואת כל הבהמה אשׁר אתו בתבה ויעבר אלהים רוח על הארץ וישׁכו המים׃",
      "info": ""
    },
    {
      "book_id": "GEN",
      "book_name": "Genesis",
      "chapter": 8,
      "verse_start": 2,
      "verse_end": 2,
      "text": "ויסכרו מעינת תהום וארבת השׁמים ויכלא הגשׁם מן השׁמים׃",
      "info": ""
    },
    {
      "book_id": "GEN",
      "book_name": "Genesis",
      "chapter": 8,
      "verse_start": 3,
      "verse_end": 3,
      "text": "וישׁבו המים מעל הארץ הלוך ושׁוב ויחסרו המים מקצה חמשׁים ומאת יום׃",
      "info": ""
    },
    {
      "book_id": "GEN",
      "book_name": "Genesis",
      "chapter": 8,
      "verse_start": 4,
      "verse_end": 4,
      "text": "ותנח התבה בחדשׁ השׁביעי בשׁבעה עשׂר יום לחדשׁ על הרי אררט׃",
      "info": ""
    },
    {
      "book_id": "GEN",
      "book_name": "Genesis",
      "chapter": 8,
      "verse_start": 5,
      "verse_end": 5,
      "text": "והמים היו הלוך וחסור עד החדשׁ העשׂירי בעשׂירי באחד לחדשׁ נראו ראשׁי ההרים׃",
      "info": ""
    },
    {
      "book_id": "GEN",
      "book_name": "Genesis",
      "chapter": 8,
      "verse_start": 6,
      "verse_end": 6,
      "text": "ויהי מקץ ארבעים יום ויפתח נח את חלון התבה אשׁר עשׂה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 8,
      "verse_start": 7,
      "verse_end": 7,
      "text": "וישׁלח את הערב ויצא יצוא ושׁוב עד יבשׁת המים מעל הארץ׃",
      "info": ""
    },
    {
      "book_id": "GEN",
      "book_name": "Genesis",
      "chapter": 8,
      "verse_start": 8,
      "verse_end": 8,
      "text": "וישׁלח את היונה מאתו לראות הקלו המים מעל פני האדמה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 8,
      "verse_start": 9,
      "verse_end": 9,
      "text": "ולא מצאה היונה מנוח לכף רגלה ותשׁב אליו אל התבה כי מים על פני כל הארץ וישׁלח ידו ויקחה ויבא אתה אליו אל התבה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 8,
      "verse_start": 10,
      "verse_end": 10,
      "text": "ויחל עוד שׁבעת ימים אחרים ויסף שׁלח את היונה מן התבה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 8,
      "verse_start": 11,
      "verse_end": 11,
      "text": "ותבא אליו היונה לעת ערב והנה עלה זית טרף בפיה וידע נח כי קלו המים מעל הארץ׃",
      "info": ""
    },
    {
      "book_id": "GEN",
      "book_name": "Genesis",
      "chapter": 8,
      "verse_start": 12,
      "verse_end": 12,
      "text": "וייחל עוד שׁבעת ימים אחרים וישׁלח את היונה ולא יספה שׁוב אליו עוד׃",
      "info": ""
    },
    {
      "book_id": "GEN",
      "book_name": "Genesis",
      "chapter": 8,
      "verse_start": 13,
      "verse_end": 13,
      "text": "ויהי באחת ושׁשׁ מאות שׁנה בראשׁון באחד לחדשׁ חרבו המים מעל הארץ ויסר נח את מכסה התבה וירא והנה חרבו פני האדמה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 8,
      "verse_start": 14,
      "verse_end": 14,
      "text": "ובחדשׁ השׁני בשׁבעה ועשׂרים יום לחדשׁ יבשׁה הארץ׃",
      "info": ""
    },
    {
      "book_id": "GEN",
      "book_name": "Genesis",
      "chapter": 8,
      "verse_start": 15,
      "verse_end": 15,
      "text": "וידבר אלהים אל נח לאמר׃",
      "info": ""
    },
    {
      "book_id": "GEN",
      "book_name": "Genesis",
      "chapter": 8,
      "verse_start": 16,
      "verse_end": 16,
      "text": "צא מן התבה אתה ואשׁתך ובניך ונשׁי בניך אתך׃",
      "info": ""
    },
    {
      "book_id": "GEN",
      "book_name": "Genesis",
      "chapter": 8,
      "verse_start": 17,
      "verse_end": 17,
      "text": "כל החיה אשׁר אתך מכל בשׂר בעוף ובבהמה ובכל הרמשׂ הרמשׂ על הארץ הוצא אתך ושׁרצו בארץ ופרו ורבו על הארץ׃",
      "info": ""
    },
    {
      "book_id": "GEN",
      "book_name": "Genesis",
      "chapter": 8,
      "verse_start": 18,
      "verse_end": 18,
      "text": "ויצא נח ובניו ואשׁתו ונשׁי בניו אתו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 8,
      "verse_start": 19,
      "verse_end": 19,
      "text": "כל החיה כל הרמשׂ וכל העוף כל רומשׂ על הארץ למשׁפחתיהם יצאו מן התבה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 8,
      "verse_start": 20,
      "verse_end": 20,
      "text": "ויבן נח מזבח ליהוה ויקח מכל הבהמה הטהרה ומכל העוף הטהור ויעל עלת במזבח׃",
      "info": ""
    },
    {
      "book_id": "GEN",
      "book_name": "Genesis",
      "chapter": 8,
      "verse_start": 21,
      "verse_end": 21,
      "text": "וירח יהוה את ריח הניחח ויאמר יהוה אל לבו לא אסף לקלל עוד את האדמה בעבור האדם כי יצר לב האדם רע מנעריו ולא אסף עוד להכות את כל חי כאשׁר עשׂיתי׃",
      "info": ""
    },
    {
      "book_id": "GEN",
      "book_name": "Genesis",
      "chapter": 8,
      "verse_start": 22,
      "verse_end": 22,
      "text": "עד כל ימי הארץ זרע וקציר וקר וחם וקיץ וחרף ויום ולילה לא ישׁבתו׃",
      "info": ""
    }
  ]
}