{
  "header": "",
  "footer": "",
  "language": "Hebrew",
  "verses": [
    {
      "book_id": "GEN",
      "book_name": "Genesis",
      "chapter": 37,
      "verse_start": 1,
      "verse_end": 1,
      "text": "וישׁב יעקב בארץ מגורי אביו בארץ כנען׃",
      "info": ""
    },
    {
      "book_id": "GEN",
      "book_name": "Genesis",
      "chapter": 37,
      "verse_start": 2,
      "verse_end": 2,
      "text": "אלה תלדות יעקב יוסף בן שׁבע עשׂרה שׁנה היה רעה את אחיו בצאן והוא נער את בני בלהה ואת בני זלפה נשׁי אביו ויבא יוסף את דבתם רעה אל אביהם׃",
      "info": ""
    },
    {
      "book_id": "GEN",
      "book_name": "Genesis",
      "chapter": 37,
      "verse_start": 3,
      "verse_end": 3,
      "text": "וישׂראל אהב את יוסף מכל בניו כי בן זקנים הוא לו ועשׂה לו כתנת פסים׃",
      "info": ""
    },
    {
      "book_id": "GEN",
      "book_name": "Genesis",
      "chapter": 37,
      "verse_start": 4,
      "verse_end": 4,
      "text": "ויראו אחיו כי אתו אהב אביהם מכל אחיו וישׂנאו אתו ולא יכלו דברו לשׁלם׃",
      "info": ""
    },
    {
      "book_id": "GEN",
      "book_name": "Genesis",
      "chapter": 37,
      "verse_start": 5,
      "verse_end": 5,
      "text": "ויחלם יוסף חלום ויגד לאחיו ויוספו עוד שׂנא אתו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 37,
      "verse_start": 6,
      "verse_end": 6,
      "text": "ויאמר אליהם שׁמעו נא החלום הזה אשׁר חלמתי׃",
      "info": ""
    },
    {
      "book_id": "GEN",
      "book_name": "Genesis",
      "chapter": 37,
      "verse_start": 7,
      "verse_end": 7,
      "text": "והנה אנחנו מאלמים אלמים בתוך השׂדה והנה קמה אלמתי וגם נצבה והנה תסבינה אלמתיכם ותשׁתחוין לאלמתי׃",
      "info": ""
    },
    {
      "book_id": "GEN",
      "book_name": "Genesis",
      "chapter": 37,
      "verse_start": 8,
      "verse_end": 8,
      "text": "ויאמרו לו אחיו המלך תמלך עלינו אם משׁול תמשׁל בנו ויוספו עוד שׂנא אתו על חלמתיו ועל דבריו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 37,
      "verse_start": 9,
      "verse_end": 9,
      "text": "ויחלם עוד חלום אחר ויספר אתו לאחיו ויאמר הנה חלמתי חלום עוד והנה השׁמשׁ והירח ואחד עשׂר כוכבים משׁתחוים׃",
      "info": ""
    },
    {
      "book_id": "GEN",
      "book_name": "Genesis",
      "chapter": 37,
      "verse_start": 10,
      "verse_end": 10,
      "text": "ויספר אל אביו ואל אחיו ויגער בו אביו ויאמר לו מה החלום הזה אשׁר חלמת הבוא נבוא אני ואמך ואחיך להשׁתחות לך ארצה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 37,
      "verse_start": 11,
      "verse_end": 11,
      "text": "ויקנאו בו אחיו ואביו שׁמר את הדבר׃",
      "info": ""
    },
    {
      "book_id": "GEN",
      "book_name": "Genesis",
      "chapter": 37,
      "verse_start": 12,
      "verse_end": 12,
      "text": "וילכו אחיו לרעות את צאן אביהם בשׁכם׃",
      "info": ""
    },
    {
      "book_id": "GEN",
      "book_name": "Genesis",
      "chapter": 37,
      "verse_start": 13,
      "verse_end": 13,
      "text": "ויאמר ישׂראל אל יוסף הלוא אחיך רעים בשׁכם לכה ואשׁלחך אליהם ויאמר לו הנני׃",
      "info": ""
    },
    {
      "book_id": "GEN",
      "book_name": "Genesis",
      "chapter": 37,
      "verse_start": 14,
      "verse_end": 14,
      "text": "ויאמר לו לך נא ראה את שׁלום אחיך ואת שׁלום הצאן והשׁבני דבר וישׁלחהו מעמק חברון ויבא שׁכמה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 37,
      "verse_start": 15,
      "verse_end": 15,
      "text": "וימצאהו אישׁ והנה תעה בשׂדה וישׁאלהו האישׁ לאמר מה תבקשׁ׃",
      "info": ""
    },
    {
      "book_id": "GEN",
      "book_name": "Genesis",
      "chapter": 37,
      "verse_start": 16,
      "verse_end": 16,
      "text": "ויאמר את אחי אנכי מבקשׁ הגידה נא לי איפה הם רעים׃",
      "info": ""
    },
    {
      "book_id": "GEN",
      "book_name": "Genesis",
      "chapter": 37,
      "verse_start": 17,
      "verse_end": 17,
      "text": "ויאמר האישׁ נסעו מזה כי שׁמעתי אמרים נלכה דתינה וילך יוסף אחר אחיו וימצאם בדתן׃",
      "info": ""
    },
    {
      "book_id": "GEN",
      "book_name": "Genesis",
      "chapter": 37,
      "verse_start": 18,
      "verse_end": 18,
      "text": "ויראו אתו מרחק ובטרם יקרב אליהם ויתנכלו אתו להמיתו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 37,
      "verse_start": 19,
      "verse_end": 19,
      "text": "ויאמרו אישׁ אל אחיו הנה בעל החלמות הלזה בא׃",
      "info": ""
    },
    {
      "book_id": "GEN",
      "book_name": "Genesis",
      "chapter": 37,
      "verse_start": 20,
      "verse_end": 20,
      "text": "ועתה לכו ונהרגהו ונשׁלכהו באחד הברות ואמרנו חיה רעה אכלתהו ונראה מה יהיו חלמתיו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 37,
      "verse_start": 21,
      "verse_end": 21,
      "text": "וישׁמע ראובן ויצלהו מידם ויאמר לא נכנו נפשׁ׃",
      "info": ""
    },
    {
      "book_id": "GEN",
      "book_name": "Genesis",
      "chapter": 37,
      "verse_start": 22,
      "verse_end": 22,
      "text": "ויאמר אלהם ראובן אל תשׁפכו דם השׁליכו אתו אל הבור הזה אשׁר במדבר ויד אל תשׁלחו בו למען הציל אתו מידם להשׁיבו אל אביו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 37,
      "verse_start": 23,
      "verse_end": 23,
      "text": "ויהי כאשׁר בא יוסף אל אחיו ויפשׁיטו את יוסף את כתנתו את כתנת הפסים אשׁר עליו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 37,
      "verse_start": 24,
      "verse_end": 24,
      "text": "ויקחהו וישׁלכו אתו הברה והבור רק אין בו מים׃",
      "info": ""
    },
    {
      "book_id": "GEN",
      "book_name": "Genesis",
      "chapter": 37,
      "verse_start": 25,
      "verse_end": 25,
      "text": "וישׁבו לאכל לחם וישׂאו עיניהם ויראו והנה ארחת ישׁמעאלים באה מגלעד וגמליהם נשׂאים נכאת וצרי ולט הולכים להוריד מצרימה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 37,
      "verse_start": 26,
      "verse_end": 26,
      "text": "ויאמר יהודה אל אחיו מה בצע כי נהרג את אחינו וכסינו את דמו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 37,
      "verse_start": 27,
      "verse_end": 27,
      "text": "לכו ונמכרנו לישׁמעאלים וידנו אל תהי בו כי אחינו בשׂרנו הוא וישׁמעו אחיו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 37,
      "verse_start": 28,
      "verse_end": 28,
      "text": "ויעברו אנשׁים מדינים סחרים וימשׁכו ויעלו את יוסף מן הבור וימכרו את יוסף לישׁמעאלים בעשׂרים כסף ויביאו את יוסף מצרימה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 37,
      "verse_start": 29,
      "verse_end": 29,
      "text": "וישׁב ראובן אל הבור והנה אין יוסף בבור ויקרע את בגדיו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 37,
      "verse_start": 30,
      "verse_end": 30,
      "text": "וישׁב אל אחיו ויאמר הילד איננו ואני אנה אני בא׃",
      "info": ""
    },
    {
      "book_id": "GEN",
      "book_name": "Genesis",
      "chapter": 37,
      "verse_start": 31,
      "verse_end": 31,
      "text": "ויקחו את כתנת יוסף וישׁחטו שׂעיר עזים ויטבלו את הכתנת בדם׃",
      "info": ""
    },
    {
      "book_id": "GEN",
      "book_name": "Genesis",
      "chapter": 37,
      "verse_start": 32,
      "verse_end": 32,
      "text": "וישׁלחו את כתנת הפסים ויביאו אל אביהם ויאמרו זאת מצאנו הכר נא הכתנת בנך הוא אם לא׃",
      "info": ""
    },
    {
      "book_id": "GEN",
      "book_name": "Genesis",
      "chapter": 37,
      "verse_start": 33,
      "verse_end": 33,
      "text": "ויכירה ויאמר כתנת בני חיה רעה אכלתהו טרף טרף יוסף׃",
      "info": ""
    },
    {
      "book_id": "GEN",
      "book_name": "Genesis",
      "chapter": 37,
      "verse_start": 34,
      "verse_end": 34,
      "text": "ויקרע יעקב שׂמלתיו וישׂם שׂק במתניו ויתאבל על בנו ימים רבים׃",
      "info": ""
    },
    {
      "book_id": "GEN",
      "book_name": "Genesis",
      "chapter": 37,
      "verse_start": 35,
      "verse_end": 35,
      "text": "ויקמו כל בניו וכל בנתיו לנחמו וימאן להתנחם ויאמר כי ארד אל בני אבל שׁאלה ויבך אתו אביו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 37,
      "verse_start": 36,
      "verse_end": 36,
      "text": "והמדנים מכרו אתו אל מצרים לפוטיפר סריס פרעה שׂר הטבחים׃",
      "info": ""
    }
  ]
}