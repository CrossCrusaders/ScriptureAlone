{
  "header": "",
  "footer": "",
  "language": "Hebrew",
  "verses": [
    {
      "book_id": "GEN",
      "book_name": "Genesis",
      "chapter": 15,
      "verse_start": 1,
      "verse_end": 1,
      "text": "אחר הדברים האלה היה דבר יהוה אל אברם במחזה לאמר אל תירא אברם אנכי מגן לך שׂכרך הרבה מאד׃",
      "info": ""
    },
    {
      "book_id": "GEN",
      "book_name": "Genesis",
      "chapter": 15,
      "verse_start": 2,
      "verse_end": 2,
      "text": "ויאמר אברם אדני יהוה מה תתן לי ואנכי הולך ערירי ובן משׁק ביתי הוא דמשׂק אליעזר׃",
      "info": ""
    },
    {
      "book_id": "GEN",
      "book_name": "Genesis",
      "chapter": 15,
      "verse_start": 3,
      "verse_end": 3,
      "text": "ויאמר אברם הן לי לא נתתה זרע והנה בן ביתי יורשׁ אתי׃",
      "info": ""
    },
    {
      "book_id": "GEN",
      "book_name": "Genesis",
      "chapter": 15,
      "verse_start": 4,
      "verse_end": 4,
      "text": "והנה דבר יהוה אליו לאמר לא יירשׁך זה כי אם אשׁר יצא ממעיך הוא יירשׁך׃",
      "info": ""
    },
    {
      "book_id": "GEN",
      "book_name": "Genesis",
      "chapter": 15,
      "verse_start": 5,
      "verse_end": 5,
      "text": "ויוצא אתו החוצה ויאמר הבט נא השׁמימה וספר הכוכבים אם תוכל לספר אתם ויאמר לו כה יהיה זרעך׃",
      "info": ""
    },
    {
      "book_id": "GEN",
      "book_name": "Genesis",
      "chapter": 15,
      "verse_start": 6,
      "verse_end": 6,
      "text": "והאמן ביהוה ויחשׁבה לו צדקה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 15,
      "verse_start": 7,
      "verse_end": 7,
      "text": "ויאמר אליו אני יהוה אשׁר הוצאתיך מאור כשׂדים לתת לך את הארץ הזאת לרשׁתה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 15,
      "verse_start": 8,
      "verse_end": 8,
      "text": "ויאמר אדני יהוה במה אדע כי אירשׁנה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 15,
      "verse_start": 9,
      "verse_end": 9,
      "text": "ויאמר אליו קחה לי עגלה משׁלשׁת ועז משׁלשׁת ואיל משׁלשׁ ותר וגוזל׃",
      "info": ""
    },
    {
      "book_id": "GEN",
      "book_name": "Genesis",
      "chapter": 15,
      "verse_start": 10,
      "verse_end": 10,
      "text": "ויקח לו את כל אלה ויבתר אתם בתוך ויתן אישׁ בתרו לקראת רעהו ואת הצפר לא בתר׃",
      "info": ""
    },
    {
      "book_id": "GEN",
      "book_name": "Genesis",
      "chapter": 15,
      "verse_start": 11,
      "verse_end": 11,
      "text": "וירד העיט על הפגרים וישׁב אתם אברם׃",
      "info": ""
    },
    {
      "book_id": "GEN",
      "book_name": "Genesis",
      "chapter": 15,
      "verse_start": 12,
      "verse_end": 12,
      "text": "ויהי השׁמשׁ לבוא ותרדמה נפלה על אברם והנה אימה חשׁכה גדלה נפלת עליו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 15,
      "verse_start": 13,
      "verse_end": 13,
      "text": "ויאמר לאברם ידע תדע כי גר יהיה זרעך בארץ לא להם ועבדום וענו אתם ארבע מאות שׁנה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 15,
      "verse_start": 14,
      "verse_end": 14,
      "text": "וגם את הגוי אשׁר יעבדו דן אנכי ואחרי כן יצאו ברכשׁ גדול׃",
      "info": ""
    },
    {
      "book_id": "GEN",
      "book_name": "Genesis",
      "chapter": 15,
      "verse_start": 15,
      "verse_end": 15,
      "text": "ואתה תבוא אל אבתיך בשׁלום תקבר בשׂיבה טובה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 15,
      "verse_start": 16,
      "verse_end": 16,
      "text": "ודור רביעי ישׁובו הנה כי לא שׁלם עון האמרי עד הנה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 15,
      "verse_start": 17,
      "verse_end": 17,
      "text": "ויהי השׁמשׁ באה ועלטה היה והנה תנור עשׁן ולפיד אשׁ אשׁר עבר בין הגזרים האלה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 15,
      "verse_start": 18,
      "verse_end": 18,
      "text": "ביום ההוא כרת יהוה את אברם ברית לאמר לזרעך נתתי את הארץ הזאת מנהר מצרים עד הנהר הגדל נהר פרת׃",
      "info": ""
    },
    {
      "book_id": "GEN",
      "book_name": "Genesis",
      "chapter": 15,
      "verse_start": 19,
      "verse_end": 19,
      "text": "את הקיני ואת הקנזי ואת הקדמני׃",
      "info": ""
    },
    {
      "book_id": "GEN",
      "book_name": "Genesis",
      "chapter": 15,
      "verse_start": 20,
      "verse_end": 20,
      "text": "ואת החתי ואת הפרזי ואת הרפאים׃",
      "info": ""
    },
    {
      "book_id": "GEN",
      "book_name": "Genesis",
      "chapter": 15,
      "verse_start": 21,
      "verse_end": 21,
      "text": "ואת האמרי ואת הכנעני ואת הגרגשׁי ואת היבוסי׃",
      "info": ""
    }
  ]
}