{
  "header": "",
  "footer": "",
  "language": "Hebrew",
  "verses": [
    {
      "book_id": "GEN",
      "book_name": "Genesis",
      "chapter": 31,
      "verse_start": 1,
      "verse_end": 1,
      "text": "וישׁמע את דברי בני לבן לאמר לקח יעקב את כל אשׁר לאבינו ומאשׁר לאבינו עשׂה את כל הכבד הזה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 2,
      "verse_end": 2,
      "text": "וירא יעקב את פני לבן והנה איננו עמו כתמול שׁלשׁום׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 3,
      "verse_end": 3,
      "text": "ויאמר יהוה אל יעקב שׁוב אל ארץ אבותיך ולמולדתך ואהיה עמך׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 4,
      "verse_end": 4,
      "text": "וישׁלח יעקב ויקרא לרחל וללאה השׂדה אל צאנו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 5,
      "verse_end": 5,
      "text": "ויאמר להן ראה אנכי את פני אביכן כי איננו אלי כתמל שׁלשׁם ואלהי אבי היה עמדי׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 6,
      "verse_end": 6,
      "text": "ואתנה ידעתן כי בכל כחי עבדתי את אביכן׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 7,
      "verse_end": 7,
      "text": "ואביכן התל בי והחלף את משׂכרתי עשׂרת מנים ולא נתנו אלהים להרע עמדי׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 8,
      "verse_end": 8,
      "text": "אם כה יאמר נקדים יהיה שׂכרך וילדו כל הצאן נקדים ואם כה יאמר עקדים יהיה שׂכרך וילדו כל הצאן עקדים׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 9,
      "verse_end": 9,
      "text": "ויצל אלהים את מקנה אביכם ויתן׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 10,
      "verse_end": 10,
      "text": "ויהי בעת יחם הצאן ואשׂא עיני וארא בחלום והנה העתדים העלים על הצאן עקדים נקדים וברדים׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 11,
      "verse_end": 11,
      "text": "ויאמר אלי מלאך האלהים בחלום יעקב ואמר הנני׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 12,
      "verse_end": 12,
      "text": "ויאמר שׂא נא עיניך וראה כל העתדים העלים על הצאן עקדים נקדים וברדים כי ראיתי את כל אשׁר לבן עשׂה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 13,
      "verse_end": 13,
      "text": "אנכי האל בית אל אשׁר משׁחת שׁם מצבה אשׁר נדרת לי שׁם נדר עתה קום צא מן הארץ הזאת ושׁוב אל ארץ מולדתך׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 14,
      "verse_end": 14,
      "text": "ותען רחל ולאה ותאמרנה לו העוד לנו חלק ונחלה בבית אבינו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 15,
      "verse_end": 15,
      "text": "הלוא נכריות נחשׁבנו לו כי מכרנו ויאכל גם אכול את כספנו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 16,
      "verse_end": 16,
      "text": "כי כל העשׁר אשׁר הציל אלהים מאבינו לנו הוא ולבנינו ועתה כל אשׁר אמר אלהים אליך עשׂה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 17,
      "verse_end": 17,
      "text": "ויקם יעקב וישׂא את בניו ואת נשׁיו על הגמלים׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 18,
      "verse_end": 18,
      "text": "וינהג את כל מקנהו ואת כל רכשׁו אשׁר רכשׁ מקנה קנינו אשׁר רכשׁ בפדן ארם לבוא אל יצחק אביו ארצה כנען׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 19,
      "verse_end": 19,
      "text": "ולבן הלך לגזז את צאנו ותגנב רחל את התרפים אשׁר לאביה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 20,
      "verse_end": 20,
      "text": "ויגנב יעקב את לב לבן הארמי על בלי הגיד לו כי ברח הוא׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 21,
      "verse_end": 21,
      "text": "ויברח הוא וכל אשׁר לו ויקם ויעבר את הנהר וישׂם את פניו הר הגלעד׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 22,
      "verse_end": 22,
      "text": "ויגד ללבן ביום השׁלישׁי כי ברח יעקב׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 23,
      "verse_end": 23,
      "text": "ויקח את אחיו עמו וירדף אחריו דרך שׁבעת ימים וידבק אתו בהר הגלעד׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 24,
      "verse_end": 24,
      "text": "ויבא אלהים אל לבן הארמי בחלם הלילה ויאמר לו השׁמר לך פן תדבר עם יעקב מטוב עד רע׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 25,
      "verse_end": 25,
      "text": "וישׂג לבן את יעקב ויעקב תקע את אהלו בהר ולבן תקע את אחיו בהר הגלעד׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 26,
      "verse_end": 26,
      "text": "ויאמר לבן ליעקב מה עשׂית ותגנב את לבבי ותנהג את בנתי כשׁביות חרב׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 27,
      "verse_end": 27,
      "text": "למה נחבאת לברח ותגנב אתי ולא הגדת לי ואשׁלחך בשׂמחה ובשׁרים בתף ובכנור׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 28,
      "verse_end": 28,
      "text": "ולא נטשׁתני לנשׁק לבני ולבנתי עתה הסכלת עשׂו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 29,
      "verse_end": 29,
      "text": "ישׁ לאל ידי לעשׂות עמכם רע ואלהי אביכם אמשׁ אמר אלי לאמר השׁמר לך מדבר עם יעקב מטוב עד רע׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 30,
      "verse_end": 30,
      "text": "ועתה הלך הלכת כי נכסף נכספתה לבית אביך למה גנבת את אלהי׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 31,
      "verse_end": 31,
      "text": "ויען יעקב ויאמר ללבן כי יראתי כי אמרתי פן תגזל את בנותיך מעמי׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 32,
      "verse_end": 32,
      "text": "עם אשׁר תמצא את אלהיך לא יחיה נגד אחינו הכר לך מה עמדי וקח לך ולא ידע יעקב כי רחל גנבתם׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 33,
      "verse_end": 33,
      "text": "ויבא לבן באהל יעקב ובאהל לאה ובאהל שׁתי האמהת ולא מצא ויצא מאהל לאה ויבא באהל רחל׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 34,
      "verse_end": 34,
      "text": "ורחל לקחה את התרפים ותשׂמם בכר הגמל ותשׁב עליהם וימשׁשׁ לבן את כל האהל ולא מצא׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 35,
      "verse_end": 35,
      "text": "ותאמר אל אביה אל יחר בעיני אדני כי לוא אוכל לקום מפניך כי דרך נשׁים לי ויחפשׂ ולא מצא את התרפים׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 36,
      "verse_end": 36,
      "text": "ויחר ליעקב וירב בלבן ויען יעקב ויאמר ללבן מה פשׁעי מה חטאתי כי דלקת אחרי׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 37,
      "verse_end": 37,
      "text": "כי משׁשׁת את כל כלי מה מצאת מכל כלי ביתך שׂים כה נגד אחי ואחיך ויוכיחו בין שׁנינו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 38,
      "verse_end": 38,
      "text": "זה עשׂרים שׁנה אנכי עמך רחליך ועזיך לא שׁכלו ואילי צאנך לא אכלתי׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 39,
      "verse_end": 39,
      "text": "טרפה לא הבאתי אליך אנכי אחטנה מידי תבקשׁנה גנבתי יום וגנבתי לילה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 40,
      "verse_end": 40,
      "text": "הייתי ביום אכלני חרב וקרח בלילה ותדד שׁנתי מעיני׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 41,
      "verse_end": 41,
      "text": "זה לי עשׂרים שׁנה בביתך עבדתיך ארבע עשׂרה שׁנה בשׁתי בנתיך ושׁשׁ שׁנים בצאנך ותחלף את משׂכרתי עשׂרת מנים׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 42,
      "verse_end": 42,
      "text": "לולי אלהי אבי אלהי אברהם ופחד יצחק היה לי כי עתה ריקם שׁלחתני את עניי ואת יגיע כפי ראה אלהים ויוכח אמשׁ׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 43,
      "verse_end": 43,
      "text": "ויען לבן ויאמר אל יעקב הבנות בנתי והבנים בני והצאן צאני וכל אשׁר אתה ראה לי הוא ולבנתי מה אעשׂה לאלה היום או לבניהן אשׁר ילדו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 44,
      "verse_end": 44,
      "text": "ועתה לכה נכרתה ברית אני ואתה והיה לעד ביני ובינך׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 45,
      "verse_end": 45,
      "text": "ויקח יעקב אבן וירימה מצבה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 46,
      "verse_end": 46,
      "text": "ויאמר יעקב לאחיו לקטו אבנים ויקחו אבנים ויעשׂו גל ויאכלו שׁם על הגל׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 47,
      "verse_end": 47,
      "text": "ויקרא לו לבן יגר שׂהדותא ויעקב קרא לו גלעד׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 48,
      "verse_end": 48,
      "text": "ויאמר לבן הגל הזה עד ביני ובינך היום על כן קרא שׁמו גלעד׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 49,
      "verse_end": 49,
      "text": "והמצפה אשׁר אמר יצף יהוה ביני ובינך כי נסתר אישׁ מרעהו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 50,
      "verse_end": 50,
      "text": "אם תענה את בנתי ואם תקח נשׁים על בנתי אין אישׁ עמנו ראה אלהים עד ביני ובינך׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 51,
      "verse_end": 51,
      "text": "ויאמר לבן ליעקב הנה הגל הזה והנה המצבה אשׁר יריתי ביני ובינך׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 52,
      "verse_end": 52,
      "text": "עד הגל הזה ועדה המצבה אם אני לא אעבר אליך את הגל הזה ואם אתה לא תעבר אלי את הגל הזה ואת המצבה הזאת לרעה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 53,
      "verse_end": 53,
      "text": "אלהי אברהם ואלהי נחור ישׁפטו בינינו אלהי אביהם וישׁבע יעקב בפחד אביו יצחק׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 54,
      "verse_end": 54,
      "text": "ויזבח יעקב זבח בהר ויקרא לאחיו לאכל לחם ויאכלו לחם וילינו בהר׃",
      "info": ""
    },
    {
      "book_id": "GEN",
      "book_name": "Genesis",
      "chapter": 31,
      "verse_start": 55,
      "verse_end": 55,
      "text": "וישׁכם לבן בבקר וינשׁק לבניו ולבנותיו ויברך אתהם וילך וישׁב לבן למקמו׃",
      "info": ""
    }
  ]
}