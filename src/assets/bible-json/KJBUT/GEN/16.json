{
  "header": "",
  "footer": "",
  "language": "Hebrew",
  "verses": [
    {
      "book_id": "GEN",
      "book_name": "Genesis",
      "chapter": 16,
      "verse_start": 1,
      "verse_end": 1,
      "text": "ושׂרי אשׁת אברם לא ילדה לו ולה שׁפחה מצרית ושׁמה הגר׃",
      "info": ""
    },
    {
      "book_id": "GEN",
      "book_name": "Genesis",
      "chapter": 16,
      "verse_start": 2,
      "verse_end": 2,
      "text": "ותאמר שׂרי אל אברם הנה נא עצרני יהוה מלדת בא נא אל שׁפחתי אולי אבנה ממנה וישׁמע אברם לקול שׂרי׃",
      "info": ""
    },
    {
      "book_id": "GEN",
      "book_name": "Genesis",
      "chapter": 16,
      "verse_start": 3,
      "verse_end": 3,
      "text": "ותקח שׂרי אשׁת אברם את הגר המצרית שׁפחתה מקץ עשׂר שׁנים לשׁבת אברם בארץ כנען ותתן אתה לאברם אישׁה לו לאשׁה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 16,
      "verse_start": 4,
      "verse_end": 4,
      "text": "ויבא אל הגר ותהר ותרא כי הרתה ותקל גברתה בעיניה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 16,
      "verse_start": 5,
      "verse_end": 5,
      "text": "ותאמר שׂרי אל אברם חמסי עליך אנכי נתתי שׁפחתי בחיקך ותרא כי הרתה ואקל בעיניה ישׁפט יהוה ביני וביניך׃",
      "info": ""
    },
    {
      "book_id": "GEN",
      "book_name": "Genesis",
      "chapter": 16,
      "verse_start": 6,
      "verse_end": 6,
      "text": "ויאמר אברם אל שׂרי הנה שׁפחתך בידך עשׂי לה הטוב בעיניך ותענה שׂרי ותברח מפניה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 16,
      "verse_start": 7,
      "verse_end": 7,
      "text": "וימצאה מלאך יהוה על עין המים במדבר על העין בדרך שׁור׃",
      "info": ""
    },
    {
      "book_id": "GEN",
      "book_name": "Genesis",
      "chapter": 16,
      "verse_start": 8,
      "verse_end": 8,
      "text": "ויאמר הגר שׁפחת שׂרי אי מזה באת ואנה תלכי ותאמר מפני שׂרי גברתי אנכי ברחת׃",
      "info": ""
    },
    {
      "book_id": "GEN",
      "book_name": "Genesis",
      "chapter": 16,
      "verse_start": 9,
      "verse_end": 9,
      "text": "ויאמר לה מלאך יהוה שׁובי אל גברתך והתעני תחת ידיה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 16,
      "verse_start": 10,
      "verse_end": 10,
      "text": "ויאמר לה מלאך יהוה הרבה ארבה את זרעך ולא יספר מרב׃",
      "info": ""
    },
    {
      "book_id": "GEN",
      "book_name": "Genesis",
      "chapter": 16,
      "verse_start": 11,
      "verse_end": 11,
      "text": "ויאמר לה מלאך יהוה הנך הרה וילדת בן וקראת שׁמו ישׁמעאל כי שׁמע יהוה אל עניך׃",
      "info": ""
    },
    {
      "book_id": "GEN",
      "book_name": "Genesis",
      "chapter": 16,
      "verse_start": 12,
      "verse_end": 12,
      "text": "והוא יהיה פרא אדם ידו בכל ויד כל בו ועל פני כל אחיו ישׁכן׃",
      "info": ""
    },
    {
      "book_id": "GEN",
      "book_name": "Genesis",
      "chapter": 16,
      "verse_start": 13,
      "verse_end": 13,
      "text": "ותקרא שׁם יהוה הדבר אליה אתה אל ראי כי אמרה הגם הלם ראיתי אחרי ראי׃",
      "info": ""
    },
    {
      "book_id": "GEN",
      "book_name": "Genesis",
      "chapter": 16,
      "verse_start": 14,
      "verse_end": 14,
      "text": "על כן קרא לבאר באר לחי ראי הנה בין קדשׁ ובין ברד׃",
      "info": ""
    },
    {
      "book_id": "GEN",
      "book_name": "Genesis",
      "chapter": 16,
      "verse_start": 15,
      "verse_end": 15,
      "text": "ותלד הגר לאברם בן ויקרא אברם שׁם בנו אשׁר ילדה הגר ישׁמעאל׃",
      "info": ""
    },
    {
      "book_id": "GEN",
      "book_name": "Genesis",
      "chapter": 16,
      "verse_start": 16,
      "verse_end": 16,
      "text": "ואברם בן שׁמנים שׁנה ושׁשׁ שׁנים בלדת הגר את ישׁמעאל לאברם׃",
      "info": ""
    }
  ]
}