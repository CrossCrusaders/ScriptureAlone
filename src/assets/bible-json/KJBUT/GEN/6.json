{
  "header": "",
  "footer": "",
  "language": "Hebrew",
  "verses": [
    {
      "book_id": "GEN",
      "book_name": "Genesis",
      "chapter": 6,
      "verse_start": 1,
      "verse_end": 1,
      "text": "ויהי כי החל האדם לרב על פני האדמה ובנות ילדו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 6,
      "verse_start": 2,
      "verse_end": 2,
      "text": "ויראו בני האלהים את בנות האדם כי טבת הנה ויקחו להם נשׁים מכל אשׁר בחרו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 6,
      "verse_start": 3,
      "verse_end": 3,
      "text": "ויאמר יהוה לא ידון רוחי באדם לעלם בשׁגם הוא בשׂר והיו ימיו מאה ועשׂרים שׁנה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 6,
      "verse_start": 4,
      "verse_end": 4,
      "text": "הנפלים היו בארץ בימים ההם וגם אחרי כן אשׁר יבאו בני האלהים אל בנות האדם וילדו להם המה הגברים אשׁר מעולם אנשׁי השׁם׃",
      "info": ""
    },
    {
      "book_id": "GEN",
      "book_name": "Genesis",
      "chapter": 6,
      "verse_start": 5,
      "verse_end": 5,
      "text": "וירא יהוה כי רבה רעת האדם בארץ וכל יצר מחשׁבת לבו רק רע כל היום׃",
      "info": ""
    },
    {
      "book_id": "GEN",
      "book_name": "Genesis",
      "chapter": 6,
      "verse_start": 6,
      "verse_end": 6,
      "text": "וינחם יהוה כי עשׂה את האדם בארץ ויתעצב אל לבו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 6,
      "verse_start": 7,
      "verse_end": 7,
      "text": "ויאמר יהוה אמחה את האדם אשׁר בראתי מעל פני האדמה מאדם עד בהמה עד רמשׂ ועד עוף השׁמים כי נחמתי כי עשׂיתם׃",
      "info": ""
    },
    {
      "book_id": "GEN",
      "book_name": "Genesis",
      "chapter": 6,
      "verse_start": 8,
      "verse_end": 8,
      "text": "ונח מצא חן בעיני יהוה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 6,
      "verse_start": 9,
      "verse_end": 9,
      "text": "אלה תולדת נח נח אישׁ צדיק תמים היה בדרתיו את האלהים התהלך נח׃",
      "info": ""
    },
    {
      "book_id": "GEN",
      "book_name": "Genesis",
      "chapter": 6,
      "verse_start": 10,
      "verse_end": 10,
      "text": "ויולד נח שׁלשׁה בנים את שׁם את חם ואת יפת׃",
      "info": ""
    },
    {
      "book_id": "GEN",
      "book_name": "Genesis",
      "chapter": 6,
      "verse_start": 11,
      "verse_end": 11,
      "text": "ותשׁחת הארץ לפני האלהים ותמלא הארץ חמס׃",
      "info": ""
    },
    {
      "book_id": "GEN",
      "book_name": "Genesis",
      "chapter": 6,
      "verse_start": 12,
      "verse_end": 12,
      "text": "וירא אלהים את הארץ והנה נשׁחתה כי השׁחית כל בשׂר את דרכו על הארץ׃",
      "info": ""
    },
    {
      "book_id": "GEN",
      "book_name": "Genesis",
      "chapter": 6,
      "verse_start": 13,
      "verse_end": 13,
      "text": "ויאמר אלהים לנח קץ כל בשׂר בא לפני כי מלאה הארץ חמס מפניהם והנני משׁחיתם את הארץ׃",
      "info": ""
    },
    {
      "book_id": "GEN",
      "book_name": "Genesis",
      "chapter": 6,
      "verse_start": 14,
      "verse_end": 14,
      "text": "עשׂה לך תבת עצי גפר קנים תעשׂה את התבה וכפרת אתה מבית ומחוץ בכפר׃",
      "info": ""
    },
    {
      "book_id": "GEN",
      "book_name": "Genesis",
      "chapter": 6,
      "verse_start": 15,
      "verse_end": 15,
      "text": "וזה אשׁר תעשׂה אתה שׁלשׁ מאות אמה ארך התבה חמשׁים אמה רחבה ושׁלשׁים אמה קומתה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 6,
      "verse_start": 16,
      "verse_end": 16,
      "text": "צהר תעשׂה לתבה ואל אמה תכלנה מלמעלה ופתח התבה בצדה תשׂים תחתים שׁנים ושׁלשׁים תעשׂה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 6,
      "verse_start": 17,
      "verse_end": 17,
      "text": "ואני הנני מביא את המבול מים על הארץ לשׁחת כל בשׂר אשׁר בו רוח חיים מתחת השׁמים כל אשׁר בארץ יגוע׃",
      "info": ""
    },
    {
      "book_id": "GEN",
      "book_name": "Genesis",
      "chapter": 6,
      "verse_start": 18,
      "verse_end": 18,
      "text": "והקמתי את בריתי אתך ובאת אל התבה אתה ובניך ואשׁתך ונשׁי בניך אתך׃",
      "info": ""
    },
    {
      "book_id": "GEN",
      "book_name": "Genesis",
      "chapter": 6,
      "verse_start": 19,
      "verse_end": 19,
      "text": "ומכל החי מכל בשׂר שׁנים מכל תביא אל התבה להחית אתך זכר ונקבה יהיו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 6,
      "verse_start": 20,
      "verse_end": 20,
      "text": "מהעוף למינהו ומן הבהמה למינה מכל רמשׂ האדמה למינהו שׁנים מכל יבאו אליך להחיות׃",
      "info": ""
    },
    {
      "book_id": "GEN",
      "book_name": "Genesis",
      "chapter": 6,
      "verse_start": 21,
      "verse_end": 21,
      "text": "ואתה קח לך מכל מאכל אשׁר יאכל ואספת אליך והיה לך ולהם לאכלה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 6,
      "verse_start": 22,
      "verse_end": 22,
      "text": "ויעשׂ נח ככל אשׁר צוה אתו אלהים כן עשׂה׃",
      "info": ""
    }
  ]
}