{
  "header": "",
  "footer": "",
  "language": "Hebrew",
  "verses": [
    {
      "book_id": "GEN",
      "book_name": "Genesis",
      "chapter": 19,
      "verse_start": 1,
      "verse_end": 1,
      "text": "ויבאו שׁני המלאכים סדמה בערב ולוט ישׁב בשׁער סדם וירא לוט ויקם לקראתם וישׁתחו אפים ארצה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 19,
      "verse_start": 2,
      "verse_end": 2,
      "text": "ויאמר הנה נא אדני סורו נא אל בית עבדכם ולינו ורחצו רגליכם והשׁכמתם והלכתם לדרככם ויאמרו לא כי ברחוב נלין׃",
      "info": ""
    },
    {
      "book_id": "GEN",
      "book_name": "Genesis",
      "chapter": 19,
      "verse_start": 3,
      "verse_end": 3,
      "text": "ויפצר בם מאד ויסרו אליו ויבאו אל ביתו ויעשׂ להם משׁתה ומצות אפה ויאכלו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 19,
      "verse_start": 4,
      "verse_end": 4,
      "text": "טרם ישׁכבו ואנשׁי העיר אנשׁי סדם נסבו על הבית מנער ועד זקן כל העם מקצה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 19,
      "verse_start": 5,
      "verse_end": 5,
      "text": "ויקראו אל לוט ויאמרו לו איה האנשׁים אשׁר באו אליך הלילה הוציאם אלינו ונדעה אתם׃",
      "info": ""
    },
    {
      "book_id": "GEN",
      "book_name": "Genesis",
      "chapter": 19,
      "verse_start": 6,
      "verse_end": 6,
      "text": "ויצא אלהם לוט הפתחה והדלת סגר אחריו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 19,
      "verse_start": 7,
      "verse_end": 7,
      "text": "ויאמר אל נא אחי תרעו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 19,
      "verse_start": 8,
      "verse_end": 8,
      "text": "הנה נא לי שׁתי בנות אשׁר לא ידעו אישׁ אוציאה נא אתהן אליכם ועשׂו להן כטוב בעיניכם רק לאנשׁים האל אל תעשׂו דבר כי על כן באו בצל קרתי׃",
      "info": ""
    },
    {
      "book_id": "GEN",
      "book_name": "Genesis",
      "chapter": 19,
      "verse_start": 9,
      "verse_end": 9,
      "text": "ויאמרו גשׁ הלאה ויאמרו האחד בא לגור וישׁפט שׁפוט עתה נרע לך מהם ויפצרו באישׁ בלוט מאד ויגשׁו לשׁבר הדלת׃",
      "info": ""
    },
    {
      "book_id": "GEN",
      "book_name": "Genesis",
      "chapter": 19,
      "verse_start": 10,
      "verse_end": 10,
      "text": "וישׁלחו האנשׁים את ידם ויביאו את לוט אליהם הביתה ואת הדלת סגרו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 19,
      "verse_start": 11,
      "verse_end": 11,
      "text": "ואת האנשׁים אשׁר פתח הבית הכו בסנורים מקטן ועד גדול וילאו למצא הפתח׃",
      "info": ""
    },
    {
      "book_id": "GEN",
      "book_name": "Genesis",
      "chapter": 19,
      "verse_start": 12,
      "verse_end": 12,
      "text": "ויאמרו האנשׁים אל לוט עד מי לך פה חתן ובניך ובנתיך וכל אשׁר לך בעיר הוצא מן המקום׃",
      "info": ""
    },
    {
      "book_id": "GEN",
      "book_name": "Genesis",
      "chapter": 19,
      "verse_start": 13,
      "verse_end": 13,
      "text": "כי משׁחתים אנחנו את המקום הזה כי גדלה צעקתם את פני יהוה וישׁלחנו יהוה לשׁחתה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 19,
      "verse_start": 14,
      "verse_end": 14,
      "text": "ויצא לוט וידבר אל חתניו לקחי בנתיו ויאמר קומו צאו מן המקום הזה כי משׁחית יהוה את העיר ויהי כמצחק בעיני חתניו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 19,
      "verse_start": 15,
      "verse_end": 15,
      "text": "וכמו השׁחר עלה ויאיצו המלאכים בלוט לאמר קום קח את אשׁתך ואת שׁתי בנתיך הנמצאת פן תספה בעון העיר׃",
      "info": ""
    },
    {
      "book_id": "GEN",
      "book_name": "Genesis",
      "chapter": 19,
      "verse_start": 16,
      "verse_end": 16,
      "text": "ויתמהמה ויחזיקו האנשׁים בידו וביד אשׁתו וביד שׁתי בנתיו בחמלת יהוה עליו ויצאהו וינחהו מחוץ לעיר׃",
      "info": ""
    },
    {
      "book_id": "GEN",
      "book_name": "Genesis",
      "chapter": 19,
      "verse_start": 17,
      "verse_end": 17,
      "text": "ויהי כהוציאם אתם החוצה ויאמר המלט על נפשׁך אל תביט אחריך ואל תעמד בכל הככר ההרה המלט פן תספה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 19,
      "verse_start": 18,
      "verse_end": 18,
      "text": "ויאמר לוט אלהם אל נא אדני׃",
      "info": ""
    },
    {
      "book_id": "GEN",
      "book_name": "Genesis",
      "chapter": 19,
      "verse_start": 19,
      "verse_end": 19,
      "text": "הנה נא מצא עבדך חן בעיניך ותגדל חסדך אשׁר עשׂית עמדי להחיות את נפשׁי ואנכי לא אוכל להמלט ההרה פן תדבקני הרעה ומתי׃",
      "info": ""
    },
    {
      "book_id": "GEN",
      "book_name": "Genesis",
      "chapter": 19,
      "verse_start": 20,
      "verse_end": 20,
      "text": "הנה נא העיר הזאת קרבה לנוס שׁמה והוא מצער אמלטה נא שׁמה הלא מצער הוא ותחי נפשׁי׃",
      "info": ""
    },
    {
      "book_id": "GEN",
      "book_name": "Genesis",
      "chapter": 19,
      "verse_start": 21,
      "verse_end": 21,
      "text": "ויאמר אליו הנה נשׂאתי פניך גם לדבר הזה לבלתי הפכי את העיר אשׁר דברת׃",
      "info": ""
    },
    {
      "book_id": "GEN",
      "book_name": "Genesis",
      "chapter": 19,
      "verse_start": 22,
      "verse_end": 22,
      "text": "מהר המלט שׁמה כי לא אוכל לעשׂות דבר עד באך שׁמה על כן קרא שׁם העיר צוער׃",
      "info": ""
    },
    {
      "book_id": "GEN",
      "book_name": "Genesis",
      "chapter": 19,
      "verse_start": 23,
      "verse_end": 23,
      "text": "השׁמשׁ יצא על הארץ ולוט בא צערה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 19,
      "verse_start": 24,
      "verse_end": 24,
      "text": "ויהוה המטיר על סדם ועל עמרה גפרית ואשׁ מאת יהוה מן השׁמים׃",
      "info": ""
    },
    {
      "book_id": "GEN",
      "book_name": "Genesis",
      "chapter": 19,
      "verse_start": 25,
      "verse_end": 25,
      "text": "ויהפך את הערים האל ואת כל הככר ואת כל ישׁבי הערים וצמח האדמה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 19,
      "verse_start": 26,
      "verse_end": 26,
      "text": "ותבט אשׁתו מאחריו ותהי נציב מלח׃",
      "info": ""
    },
    {
      "book_id": "GEN",
      "book_name": "Genesis",
      "chapter": 19,
      "verse_start": 27,
      "verse_end": 27,
      "text": "וישׁכם אברהם בבקר אל המקום אשׁר עמד שׁם את פני יהוה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 19,
      "verse_start": 28,
      "verse_end": 28,
      "text": "וישׁקף על פני סדם ועמרה ועל כל פני ארץ הככר וירא והנה עלה קיטר הארץ כקיטר הכבשׁן׃",
      "info": ""
    },
    {
      "book_id": "GEN",
      "book_name": "Genesis",
      "chapter": 19,
      "verse_start": 29,
      "verse_end": 29,
      "text": "ויהי בשׁחת אלהים את ערי הככר ויזכר אלהים את אברהם וישׁלח את לוט מתוך ההפכה בהפך את הערים אשׁר ישׁב בהן לוט׃",
      "info": ""
    },
    {
      "book_id": "GEN",
      "book_name": "Genesis",
      "chapter": 19,
      "verse_start": 30,
      "verse_end": 30,
      "text": "ויעל לוט מצוער וישׁב בהר ושׁתי בנתיו עמו כי ירא לשׁבת בצוער וישׁב במערה הוא ושׁתי בנתיו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 19,
      "verse_start": 31,
      "verse_end": 31,
      "text": "ותאמר הבכירה אל הצעירה אבינו זקן ואישׁ אין בארץ לבוא עלינו כדרך כל הארץ׃",
      "info": ""
    },
    {
      "book_id": "GEN",
      "book_name": "Genesis",
      "chapter": 19,
      "verse_start": 32,
      "verse_end": 32,
      "text": "לכה נשׁקה את אבינו יין ונשׁכבה עמו ונחיה מאבינו זרע׃",
      "info": ""
    },
    {
      "book_id": "GEN",
      "book_name": "Genesis",
      "chapter": 19,
      "verse_start": 33,
      "verse_end": 33,
      "text": "ותשׁקין את אביהן יין בלילה הוא ותבא הבכירה ותשׁכב את אביה ולא ידע בשׁכבה ובקומה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 19,
      "verse_start": 34,
      "verse_end": 34,
      "text": "ויהי ממחרת ותאמר הבכירה אל הצעירה הן שׁכבתי אמשׁ את אבי נשׁקנו יין גם הלילה ובאי שׁכבי עמו ונחיה מאבינו זרע׃",
      "info": ""
    },
    {
      "book_id": "GEN",
      "book_name": "Genesis",
      "chapter": 19,
      "verse_start": 35,
      "verse_end": 35,
      "text": "ותשׁקין גם בלילה ההוא את אביהן יין ותקם הצעירה ותשׁכב עמו ולא ידע בשׁכבה ובקמה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 19,
      "verse_start": 36,
      "verse_end": 36,
      "text": "ותהרין שׁתי בנות לוט מאביהן׃",
      "info": ""
    },
    {
      "book_id": "GEN",
      "book_name": "Genesis",
      "chapter": 19,
      "verse_start": 37,
      "verse_end": 37,
      "text": "ותלד הבכירה בן ותקרא שׁמו מואב הוא אבי מואב עד היום׃",
      "info": ""
    },
    {
      "book_id": "GEN",
      "book_name": "Genesis",
      "chapter": 19,
      "verse_start": 38,
      "verse_end": 38,
      "text": "והצעירה גם הוא ילדה בן ותקרא שׁמו בן עמי הוא אבי בני עמון עד היום׃",
      "info": ""
    }
  ]
}