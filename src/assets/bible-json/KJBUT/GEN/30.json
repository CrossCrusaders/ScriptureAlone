{
  "header": "",
  "footer": "",
  "language": "Hebrew",
  "verses": [
    {
      "book_id": "GEN",
      "book_name": "Genesis",
      "chapter": 30,
      "verse_start": 1,
      "verse_end": 1,
      "text": "ותרא רחל כי לא ילדה ליעקב ותקנא רחל באחתה ותאמר אל יעקב הבה לי בנים ואם אין מתה אנכי׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 2,
      "verse_end": 2,
      "text": "ויחר אף יעקב ברחל ויאמר התחת אלהים אנכי אשׁר מנע ממך פרי בטן׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 3,
      "verse_end": 3,
      "text": "ותאמר הנה אמתי בלהה בא אליה ותלד על ברכי ואבנה גם אנכי ממנה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 4,
      "verse_end": 4,
      "text": "ותתן לו את בלהה שׁפחתה לאשׁה ויבא אליה יעקב׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 5,
      "verse_end": 5,
      "text": "ותהר בלהה ותלד ליעקב בן׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 6,
      "verse_end": 6,
      "text": "ותאמר רחל דנני אלהים וגם שׁמע בקלי ויתן לי בן על כן קראה שׁמו דן׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 7,
      "verse_end": 7,
      "text": "ותהר עוד ותלד בלהה שׁפחת רחל בן שׁני ליעקב׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 8,
      "verse_end": 8,
      "text": "ותאמר רחל נפתולי אלהים נפתלתי עם אחתי גם יכלתי ותקרא שׁמו נפתלי׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 9,
      "verse_end": 9,
      "text": "ותרא לאה כי עמדה מלדת ותקח את זלפה שׁפחתה ותתן אתה ליעקב לאשׁה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 10,
      "verse_end": 10,
      "text": "ותלד זלפה שׁפחת לאה ליעקב בן׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 11,
      "verse_end": 11,
      "text": "ותאמר לאה בגד ותקרא את שׁמו גד׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 12,
      "verse_end": 12,
      "text": "ותלד זלפה שׁפחת לאה בן שׁני ליעקב׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 13,
      "verse_end": 13,
      "text": "ותאמר לאה באשׁרי כי אשׁרוני בנות ותקרא את שׁמו אשׁר׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 14,
      "verse_end": 14,
      "text": "וילך ראובן בימי קציר חטים וימצא דודאים בשׂדה ויבא אתם אל לאה אמו ותאמר רחל אל לאה תני נא לי מדודאי בנך׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 15,
      "verse_end": 15,
      "text": "ותאמר לה המעט קחתך את אישׁי ולקחת גם את דודאי בני ותאמר רחל לכן ישׁכב עמך הלילה תחת דודאי בנך׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 16,
      "verse_end": 16,
      "text": "ויבא יעקב מן השׂדה בערב ותצא לאה לקראתו ותאמר אלי תבוא כי שׂכר שׂכרתיך בדודאי בני וישׁכב עמה בלילה הוא׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 17,
      "verse_end": 17,
      "text": "וישׁמע אלהים אל לאה ותהר ותלד ליעקב בן חמישׁי׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 18,
      "verse_end": 18,
      "text": "ותאמר לאה נתן אלהים שׂכרי אשׁר נתתי שׁפחתי לאישׁי ותקרא שׁמו ישׂשכר׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 19,
      "verse_end": 19,
      "text": "ותהר עוד לאה ותלד בן שׁשׁי ליעקב׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 20,
      "verse_end": 20,
      "text": "ותאמר לאה זבדני אלהים אתי זבד טוב הפעם יזבלני אישׁי כי ילדתי לו שׁשׁה בנים ותקרא את שׁמו זבלון׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 21,
      "verse_end": 21,
      "text": "ואחר ילדה בת ותקרא את שׁמה דינה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 22,
      "verse_end": 22,
      "text": "ויזכר אלהים את רחל וישׁמע אליה אלהים ויפתח את רחמה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 23,
      "verse_end": 23,
      "text": "ותהר ותלד בן ותאמר אסף אלהים את חרפתי׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 24,
      "verse_end": 24,
      "text": "ותקרא את שׁמו יוסף לאמר יסף יהוה לי בן אחר׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 25,
      "verse_end": 25,
      "text": "ויהי כאשׁר ילדה רחל את יוסף ויאמר יעקב אל לבן שׁלחני ואלכה אל מקומי ולארצי׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 26,
      "verse_end": 26,
      "text": "תנה את נשׁי ואת ילדי אשׁר עבדתי אתך בהן ואלכה כי אתה ידעת את עבדתי אשׁר עבדתיך׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 27,
      "verse_end": 27,
      "text": "ויאמר אליו לבן אם נא מצאתי חן בעיניך נחשׁתי ויברכני יהוה בגללך׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 28,
      "verse_end": 28,
      "text": "ויאמר נקבה שׂכרך עלי ואתנה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 29,
      "verse_end": 29,
      "text": "ויאמר אליו אתה ידעת את אשׁר עבדתיך ואת אשׁר היה מקנך אתי׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 30,
      "verse_end": 30,
      "text": "כי מעט אשׁר היה לך לפני ויפרץ לרב ויברך יהוה אתך לרגלי ועתה מתי אעשׂה גם אנכי לביתי׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 31,
      "verse_end": 31,
      "text": "ויאמר מה אתן לך ויאמר יעקב לא תתן לי מאומה אם תעשׂה לי הדבר הזה אשׁובה ארעה צאנך אשׁמר׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 32,
      "verse_end": 32,
      "text": "אעבר בכל צאנך היום הסר משׁם כל שׂה נקד וטלוא וכל שׂה חום בכשׂבים וטלוא ונקד בעזים והיה שׂכרי׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 33,
      "verse_end": 33,
      "text": "וענתה בי צדקתי ביום מחר כי תבוא על שׂכרי לפניך כל אשׁר איננו נקד וטלוא בעזים וחום בכשׂבים גנוב הוא אתי׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 34,
      "verse_end": 34,
      "text": "ויאמר לבן הן לו יהי כדברך׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 35,
      "verse_end": 35,
      "text": "ויסר ביום ההוא את התישׁים העקדים והטלאים ואת כל העזים הנקדות והטלאת כל אשׁר לבן בו וכל חום בכשׂבים ויתן ביד בניו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 36,
      "verse_end": 36,
      "text": "וישׂם דרך שׁלשׁת ימים בינו ובין יעקב ויעקב רעה את צאן לבן הנותרת׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 37,
      "verse_end": 37,
      "text": "ויקח לו יעקב מקל לבנה לח ולוז וערמון ויפצל בהן פצלות לבנות מחשׂף הלבן אשׁר על המקלות׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 38,
      "verse_end": 38,
      "text": "ויצג את המקלות אשׁר פצל ברהטים בשׁקתות המים אשׁר תבאן הצאן לשׁתות לנכח הצאן ויחמנה בבאן לשׁתות׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 39,
      "verse_end": 39,
      "text": "ויחמו הצאן אל המקלות ותלדן הצאן עקדים נקדים וטלאים׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 40,
      "verse_end": 40,
      "text": "והכשׂבים הפריד יעקב ויתן פני הצאן אל עקד וכל חום בצאן לבן וישׁת לו עדרים לבדו ולא שׁתם על צאן לבן׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 41,
      "verse_end": 41,
      "text": "והיה בכל יחם הצאן המקשׁרות ושׂם יעקב את המקלות לעיני הצאן ברהטים ליחמנה במקלות׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 42,
      "verse_end": 42,
      "text": "ובהעטיף הצאן לא ישׂים והיה העטפים ללבן והקשׁרים ליעקב׃",
      "info": ""
    },
    {
      "book_id": "GEN",
      "book_name": "Genesis",
      "chapter": 30,
      "verse_start": 43,
      "verse_end": 43,
      "text": "ויפרץ האישׁ מאד מאד ויהי לו צאן רבות ושׁפחות ועבדים וגמלים וחמרים׃",
      "info": ""
    }
  ]
}