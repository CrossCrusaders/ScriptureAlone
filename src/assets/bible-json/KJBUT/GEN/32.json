{
  "header": "",
  "footer": "",
  "language": "Hebrew",
  "verses": [
    {
      "book_id": "GEN",
      "book_name": "Genesis",
      "chapter": 32,
      "verse_start": 1,
      "verse_end": 1,
      "text": "ויעקב הלך לדרכו ויפגעו בו מלאכי אלהים׃",
      "info": ""
    },
    {
      "book_id": "GEN",
      "book_name": "Genesis",
      "chapter": 32,
      "verse_start": 2,
      "verse_end": 2,
      "text": "ויאמר יעקב כאשׁר ראם מחנה אלהים זה ויקרא שׁם המקום ההוא מחנים׃",
      "info": ""
    },
    {
      "book_id": "GEN",
      "book_name": "Genesis",
      "chapter": 32,
      "verse_start": 3,
      "verse_end": 3,
      "text": "וישׁלח יעקב מלאכים לפניו אל עשׂו אחיו ארצה שׂעיר שׂדה אדום׃",
      "info": ""
    },
    {
      "book_id": "GEN",
      "book_name": "Genesis",
      "chapter": 32,
      "verse_start": 4,
      "verse_end": 4,
      "text": "ויצו אתם לאמר כה תאמרון לאדני לעשׂו כה אמר עבדך יעקב עם לבן גרתי ואחר עד עתה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 32,
      "verse_start": 5,
      "verse_end": 5,
      "text": "ויהי לי שׁור וחמור צאן ועבד ושׁפחה ואשׁלחה להגיד לאדני למצא חן בעיניך׃",
      "info": ""
    },
    {
      "book_id": "GEN",
      "book_name": "Genesis",
      "chapter": 32,
      "verse_start": 6,
      "verse_end": 6,
      "text": "וישׁבו המלאכים אל יעקב לאמר באנו אל אחיך אל עשׂו וגם הלך לקראתך וארבע מאות אישׁ עמו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 32,
      "verse_start": 7,
      "verse_end": 7,
      "text": "ויירא יעקב מאד ויצר לו ויחץ את העם אשׁר אתו ואת הצאן ואת הבקר והגמלים לשׁני מחנות׃",
      "info": ""
    },
    {
      "book_id": "GEN",
      "book_name": "Genesis",
      "chapter": 32,
      "verse_start": 8,
      "verse_end": 8,
      "text": "ויאמר אם יבוא עשׂו אל המחנה האחת והכהו והיה המחנה הנשׁאר לפליטה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 32,
      "verse_start": 9,
      "verse_end": 9,
      "text": "ויאמר יעקב אלהי אבי אברהם ואלהי אבי יצחק יהוה האמר אלי שׁוב לארצך ולמולדתך ואיטיבה עמך׃",
      "info": ""
    },
    {
      "book_id": "GEN",
      "book_name": "Genesis",
      "chapter": 32,
      "verse_start": 10,
      "verse_end": 10,
      "text": "קטנתי מכל החסדים ומכל האמת אשׁר עשׂית את עבדך כי במקלי עברתי את הירדן הזה ועתה הייתי לשׁני מחנות׃",
      "info": ""
    },
    {
      "book_id": "GEN",
      "book_name": "Genesis",
      "chapter": 32,
      "verse_start": 11,
      "verse_end": 11,
      "text": "הצילני נא מיד אחי מיד עשׂו כי ירא אנכי אתו פן יבוא והכני אם על בנים׃",
      "info": ""
    },
    {
      "book_id": "GEN",
      "book_name": "Genesis",
      "chapter": 32,
      "verse_start": 12,
      "verse_end": 12,
      "text": "ואתה אמרת היטב איטיב עמך ושׂמתי את זרעך כחול הים אשׁר לא יספר מרב׃",
      "info": ""
    },
    {
      "book_id": "GEN",
      "book_name": "Genesis",
      "chapter": 32,
      "verse_start": 13,
      "verse_end": 13,
      "text": "וילן שׁם בלילה ההוא ויקח מן הבא בידו מנחה לעשׂו אחיו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 32,
      "verse_start": 14,
      "verse_end": 14,
      "text": "עזים מאתים ותישׁים עשׂרים רחלים מאתים ואילים עשׂרים׃",
      "info": ""
    },
    {
      "book_id": "GEN",
      "book_name": "Genesis",
      "chapter": 32,
      "verse_start": 15,
      "verse_end": 15,
      "text": "גמלים מיניקות ובניהם שׁלשׁים פרות ארבעים ופרים עשׂרה אתנת עשׂרים ועירם עשׂרה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 32,
      "verse_start": 16,
      "verse_end": 16,
      "text": "ויתן ביד עבדיו עדר עדר לבדו ויאמר אל עבדיו עברו לפני ורוח תשׂימו בין עדר ובין עדר׃",
      "info": ""
    },
    {
      "book_id": "GEN",
      "book_name": "Genesis",
      "chapter": 32,
      "verse_start": 17,
      "verse_end": 17,
      "text": "ויצו את הראשׁון לאמר כי יפגשׁך עשׂו אחי ושׁאלך לאמר למי אתה ואנה תלך ולמי אלה לפניך׃",
      "info": ""
    },
    {
      "book_id": "GEN",
      "book_name": "Genesis",
      "chapter": 32,
      "verse_start": 18,
      "verse_end": 18,
      "text": "ואמרת לעבדך ליעקב מנחה הוא שׁלוחה לאדני לעשׂו והנה גם הוא אחרינו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 32,
      "verse_start": 19,
      "verse_end": 19,
      "text": "ויצו גם את השׁני גם את השׁלישׁי גם את כל ההלכים אחרי העדרים לאמר כדבר הזה תדברון אל עשׂו במצאכם אתו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 32,
      "verse_start": 20,
      "verse_end": 20,
      "text": "ואמרתם גם הנה עבדך יעקב אחרינו כי אמר אכפרה פניו במנחה ההלכת לפני ואחרי כן אראה פניו אולי ישׂא פני׃",
      "info": ""
    },
    {
      "book_id": "GEN",
      "book_name": "Genesis",
      "chapter": 32,
      "verse_start": 21,
      "verse_end": 21,
      "text": "ותעבר המנחה על פניו והוא לן בלילה ההוא במחנה׃",
      "info": ""
    },
    {
      "book_id": "GEN",
      "book_name": "Genesis",
      "chapter": 32,
      "verse_start": 22,
      "verse_end": 22,
      "text": "ויקם בלילה הוא ויקח את שׁתי נשׁיו ואת שׁתי שׁפחתיו ואת אחד עשׂר ילדיו ויעבר את מעבר יבק׃",
      "info": ""
    },
    {
      "book_id": "GEN",
      "book_name": "Genesis",
      "chapter": 32,
      "verse_start": 23,
      "verse_end": 23,
      "text": "ויקחם ויעברם את הנחל ויעבר את אשׁר׃",
      "info": ""
    },
    {
      "book_id": "GEN",
      "book_name": "Genesis",
      "chapter": 32,
      "verse_start": 24,
      "verse_end": 24,
      "text": "ויותר יעקב לבדו ויאבק אישׁ עמו עד עלות השׁחר׃",
      "info": ""
    },
    {
      "book_id": "GEN",
      "book_name": "Genesis",
      "chapter": 32,
      "verse_start": 25,
      "verse_end": 25,
      "text": "וירא כי לא יכל לו ויגע בכף ירכו ותקע כף ירך יעקב בהאבקו עמו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 32,
      "verse_start": 26,
      "verse_end": 26,
      "text": "ויאמר שׁלחני כי עלה השׁחר ויאמר לא אשׁלחך כי אם ברכתני׃",
      "info": ""
    },
    {
      "book_id": "GEN",
      "book_name": "Genesis",
      "chapter": 32,
      "verse_start": 27,
      "verse_end": 27,
      "text": "ויאמר אליו מה שׁמך ויאמר יעקב׃",
      "info": ""
    },
    {
      "book_id": "GEN",
      "book_name": "Genesis",
      "chapter": 32,
      "verse_start": 28,
      "verse_end": 28,
      "text": "ויאמר לא יעקב יאמר עוד שׁמך כי אם ישׂראל כי שׂרית עם אלהים ועם אנשׁים ותוכל׃",
      "info": ""
    },
    {
      "book_id": "GEN",
      "book_name": "Genesis",
      "chapter": 32,
      "verse_start": 29,
      "verse_end": 29,
      "text": "וישׁאל יעקב ויאמר הגידה נא שׁמך ויאמר למה זה תשׁאל לשׁמי ויברך אתו שׁם׃",
      "info": ""
    },
    {
      "book_id": "GEN",
      "book_name": "Genesis",
      "chapter": 32,
      "verse_start": 30,
      "verse_end": 30,
      "text": "ויקרא יעקב שׁם המקום פניאל כי ראיתי אלהים פנים אל פנים ותנצל נפשׁי׃",
      "info": ""
    },
    {
      "book_id": "GEN",
      "book_name": "Genesis",
      "chapter": 32,
      "verse_start": 31,
      "verse_end": 31,
      "text": "ויזרח לו השׁמשׁ כאשׁר עבר את פנואל והוא צלע על ירכו׃",
      "info": ""
    },
    {
      "book_id": "GEN",
      "book_name": "Genesis",
      "chapter": 32,
      "verse_start": 32,
      "verse_end": 32,
      "text": "על כן לא יאכלו בני ישׂראל את גיד הנשׁה אשׁר על כף הירך עד היום הזה כי נגע בכף ירך יעקב בגיד הנשׁה׃",
      "info": ""
    }
  ]
}