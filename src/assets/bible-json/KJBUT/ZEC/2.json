{
  "header": "",
  "footer": "",
  "language": "Hebrew",
  "verses": [
    {
      "book_id": "ZEC",
      "book_name": "Zechariah",
      "chapter": 2,
      "verse_start": 1,
      "verse_end": 1,
      "text": "ואשׂא עיני וארא והנה אישׁ ובידו חבל מדה׃",
      "info": ""
    },
    {
      "book_id": "ZEC",
      "book_name": "Zechariah",
      "chapter": 2,
      "verse_start": 2,
      "verse_end": 2,
      "text": "ואמר אנה אתה הלך ויאמר אלי למד את ירושׁלם לראות כמה רחבה וכמה ארכה׃",
      "info": ""
    },
    {
      "book_id": "ZEC",
      "book_name": "Zechariah",
      "chapter": 2,
      "verse_start": 3,
      "verse_end": 3,
      "text": "והנה המלאך הדבר בי יצא ומלאך אחר יצא לקראתו׃",
      "info": ""
    },
    {
      "book_id": "ZEC",
      "book_name": "Zechariah",
      "chapter": 2,
      "verse_start": 4,
      "verse_end": 4,
      "text": "ויאמר אלו רץ דבר אל הנער הלז לאמר פרזות תשׁב ירושׁלם מרב אדם ובהמה בתוכה׃",
      "info": ""
    },
    {
      "book_id": "ZEC",
      "book_name": "Zechariah",
      "chapter": 2,
      "verse_start": 5,
      "verse_end": 5,
      "text": "ואני אהיה לה נאם יהוה חומת אשׁ סביב ולכבוד אהיה בתוכה׃",
      "info": ""
    },
    {
      "book_id": "ZEC",
      "book_name": "Zechariah",
      "chapter": 2,
      "verse_start": 6,
      "verse_end": 6,
      "text": "הוי הוי ונסו מארץ צפון נאם יהוה כי כארבע רוחות השׁמים פרשׂתי אתכם נאם יהוה׃",
      "info": ""
    },
    {
      "book_id": "ZEC",
      "book_name": "Zechariah",
      "chapter": 2,
      "verse_start": 7,
      "verse_end": 7,
      "text": "הוי ציון המלטי יושׁבת בת בבל׃",
      "info": ""
    },
    {
      "book_id": "ZEC",
      "book_name": "Zechariah",
      "chapter": 2,
      "verse_start": 8,
      "verse_end": 8,
      "text": "כי כה אמר יהוה צבאות אחר כבוד שׁלחני אל הגוים השׁללים אתכם כי הנגע בכם נגע בבבת עינו׃",
      "info": ""
    },
    {
      "book_id": "ZEC",
      "book_name": "Zechariah",
      "chapter": 2,
      "verse_start": 9,
      "verse_end": 9,
      "text": "כי הנני מניף את ידי עליהם והיו שׁלל לעבדיהם וידעתם כי יהוה צבאות שׁלחני׃",
      "info": ""
    },
    {
      "book_id": "ZEC",
      "book_name": "Zechariah",
      "chapter": 2,
      "verse_start": 10,
      "verse_end": 10,
      "text": "רני ושׂמחי בת ציון כי הנני בא ושׁכנתי בתוכך נאם יהוה׃",
      "info": ""
    },
    {
      "book_id": "ZEC",
      "book_name": "Zechariah",
      "chapter": 2,
      "verse_start": 11,
      "verse_end": 11,
      "text": "ונלוו גוים רבים אל יהוה ביום ההוא והיו לי לעם ושׁכנתי בתוכך וידעת כי יהוה צבאות שׁלחני אליך׃",
      "info": ""
    },
    {
      "book_id": "ZEC",
      "book_name": "Zechariah",
      "chapter": 2,
      "verse_start": 12,
      "verse_end": 12,
      "text": "ונחל יהוה את יהודה חלקו על אדמת הקדשׁ ובחר עוד בירושׁלם׃",
      "info": ""
    },
    {
      "book_id": "ZEC",
      "book_name": "Zechariah",
      "chapter": 2,
      "verse_start": 13,
      "verse_end": 13,
      "text": "הס כל בשׂר מפני יהוה כי נעור ממעון קדשׁו׃",
      "info": ""
    }
  ]
}