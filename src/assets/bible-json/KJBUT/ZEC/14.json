{
  "header": "",
  "footer": "",
  "language": "Hebrew",
  "verses": [
    {
      "book_id": "ZEC",
      "book_name": "Zechariah",
      "chapter": 14,
      "verse_start": 1,
      "verse_end": 1,
      "text": "הנה יום בא ליהוה וחלק שׁללך בקרבך׃",
      "info": ""
    },
    {
      "book_id": "ZEC",
      "book_name": "Zechariah",
      "chapter": 14,
      "verse_start": 2,
      "verse_end": 2,
      "text": "ואספתי את כל הגוים אל ירושׁלם למלחמה ונלכדה העיר ונשׁסו הבתים והנשׁים תשׁגלנה ויצא חצי העיר בגולה ויתר העם לא יכרת מן העיר׃",
      "info": ""
    },
    {
      "book_id": "ZEC",
      "book_name": "Zechariah",
      "chapter": 14,
      "verse_start": 3,
      "verse_end": 3,
      "text": "ויצא יהוה ונלחם בגוים ההם כיום הלחמו ביום קרב׃",
      "info": ""
    },
    {
      "book_id": "ZEC",
      "book_name": "Zechariah",
      "chapter": 14,
      "verse_start": 4,
      "verse_end": 4,
      "text": "ועמדו רגליו ביום ההוא על הר הזתים אשׁר על פני ירושׁלם מקדם ונבקע הר הזיתים מחציו מזרחה וימה גיא גדולה מאד ומשׁ חצי ההר צפונה וחציו נגבה׃",
      "info": ""
    },
    {
      "book_id": "ZEC",
      "book_name": "Zechariah",
      "chapter": 14,
      "verse_start": 5,
      "verse_end": 5,
      "text": "ונסתם גיא הרי כי יגיע גי הרים אל אצל ונסתם כאשׁר נסתם מפני הרעשׁ בימי עזיה מלך יהודה ובא יהוה אלהי כל קדשׁים עמך׃",
      "info": ""
    },
    {
      "book_id": "ZEC",
      "book_name": "Zechariah",
      "chapter": 14,
      "verse_start": 6,
      "verse_end": 6,
      "text": "והיה ביום ההוא לא יהיה אור יקרות יקפאון׃",
      "info": ""
    },
    {
      "book_id": "ZEC",
      "book_name": "Zechariah",
      "chapter": 14,
      "verse_start": 7,
      "verse_end": 7,
      "text": "והיה יום אחד הוא יודע ליהוה לא יום ולא לילה והיה לעת ערב יהיה אור׃",
      "info": ""
    },
    {
      "book_id": "ZEC",
      "book_name": "Zechariah",
      "chapter": 14,
      "verse_start": 8,
      "verse_end": 8,
      "text": "והיה ביום ההוא יצאו מים חיים מירושׁלם חצים אל הים הקדמוני וחצים אל הים האחרון בקיץ ובחרף יהיה׃",
      "info": ""
    },
    {
      "book_id": "ZEC",
      "book_name": "Zechariah",
      "chapter": 14,
      "verse_start": 9,
      "verse_end": 9,
      "text": "והיה יהוה למלך על כל הארץ ביום ההוא יהיה יהוה אחד ושׁמו אחד׃",
      "info": ""
    },
    {
      "book_id": "ZEC",
      "book_name": "Zechariah",
      "chapter": 14,
      "verse_start": 10,
      "verse_end": 10,
      "text": "יסוב כל הארץ כערבה מגבע לרמון נגב ירושׁלם וראמה וישׁבה תחתיה למשׁער בנימן עד מקום שׁער הראשׁון עד שׁער הפנים ומגדל חננאל עד יקבי המלך׃",
      "info": ""
    },
    {
      "book_id": "ZEC",
      "book_name": "Zechariah",
      "chapter": 14,
      "verse_start": 11,
      "verse_end": 11,
      "text": "וישׁבו בה וחרם לא יהיה עוד וישׁבה ירושׁלם לבטח׃",
      "info": ""
    },
    {
      "book_id": "ZEC",
      "book_name": "Zechariah",
      "chapter": 14,
      "verse_start": 12,
      "verse_end": 12,
      "text": "וזאת תהיה המגפה אשׁר יגף יהוה את כל העמים אשׁר צבאו על ירושׁלם המק בשׂרו והוא עמד על רגליו ועיניו תמקנה בחריהן ולשׁונו תמק בפיהם׃",
      "info": ""
    },
    {
      "book_id": "ZEC",
      "book_name": "Zechariah",
      "chapter": 14,
      "verse_start": 13,
      "verse_end": 13,
      "text": "והיה ביום ההוא תהיה מהומת יהוה רבה בהם והחזיקו אישׁ יד רעהו ועלתה ידו על יד רעהו׃",
      "info": ""
    },
    {
      "book_id": "ZEC",
      "book_name": "Zechariah",
      "chapter": 14,
      "verse_start": 14,
      "verse_end": 14,
      "text": "וגם יהודה תלחם בירושׁלם ואסף חיל כל הגוים סביב זהב וכסף ובגדים לרב מאד׃",
      "info": ""
    },
    {
      "book_id": "ZEC",
      "book_name": "Zechariah",
      "chapter": 14,
      "verse_start": 15,
      "verse_end": 15,
      "text": "וכן תהיה מגפת הסוס הפרד הגמל והחמור וכל הבהמה אשׁר יהיה במחנות ההמה כמגפה הזאת׃",
      "info": ""
    },
    {
      "book_id": "ZEC",
      "book_name": "Zechariah",
      "chapter": 14,
      "verse_start": 16,
      "verse_end": 16,
      "text": "והיה כל הנותר מכל הגוים הבאים על ירושׁלם ועלו מדי שׁנה בשׁנה להשׁתחות למלך יהוה צבאות ולחג את חג הסכות׃",
      "info": ""
    },
    {
      "book_id": "ZEC",
      "book_name": "Zechariah",
      "chapter": 14,
      "verse_start": 17,
      "verse_end": 17,
      "text": "והיה אשׁר לא יעלה מאת משׁפחות הארץ אל ירושׁלם להשׁתחות למלך יהוה צבאות ולא עליהם יהיה הגשׁם׃",
      "info": ""
    },
    {
      "book_id": "ZEC",
      "book_name": "Zechariah",
      "chapter": 14,
      "verse_start": 18,
      "verse_end": 18,
      "text": "ואם משׁפחת מצרים לא תעלה ולא באה ולא עליהם תהיה המגפה אשׁר יגף יהוה את הגוים אשׁר לא יעלו לחג את חג הסכות׃",
      "info": ""
    },
    {
      "book_id": "ZEC",
      "book_name": "Zechariah",
      "chapter": 14,
      "verse_start": 19,
      "verse_end": 19,
      "text": "זאת תהיה חטאת מצרים וחטאת כל הגוים אשׁר לא יעלו לחג את חג הסכות׃",
      "info": ""
    },
    {
      "book_id": "ZEC",
      "book_name": "Zechariah",
      "chapter": 14,
      "verse_start": 20,
      "verse_end": 20,
      "text": "ביום ההוא יהיה על מצלות הסוס קדשׁ ליהוה והיה הסירות בבית יהוה כמזרקים לפני המזבח׃",
      "info": ""
    },
    {
      "book_id": "ZEC",
      "book_name": "Zechariah",
      "chapter": 14,
      "verse_start": 21,
      "verse_end": 21,
      "text": "והיה כל סיר בירושׁלם וביהודה קדשׁ ליהוה צבאות ובאו כל הזבחים ולקחו מהם ובשׁלו בהם ולא יהיה כנעני עוד בבית יהוה צבאות ביום ההוא׃",
      "info": ""
    }
  ]
}