{
  "header": "",
  "footer": "",
  "language": "Hebrew",
  "verses": [
    {
      "book_id": "EZR",
      "book_name": "Ezra",
      "chapter": 9,
      "verse_start": 1,
      "verse_end": 1,
      "text": "וככלות אלה נגשׁו אלי השׂרים לאמר לא נבדלו העם ישׂראל והכהנים והלוים מעמי הארצות כתועבתיהם לכנעני החתי הפרזי היבוסי העמני המאבי המצרי והאמרי׃",
      "info": ""
    },
    {
      "book_id": "EZR",
      "book_name": "Ezra",
      "chapter": 9,
      "verse_start": 2,
      "verse_end": 2,
      "text": "כי נשׂאו מבנתיהם להם ולבניהם והתערבו זרע הקדשׁ בעמי הארצות ויד השׂרים והסגנים היתה במעל הזה ראשׁונה׃",
      "info": ""
    },
    {
      "book_id": "EZR",
      "book_name": "Ezra",
      "chapter": 9,
      "verse_start": 3,
      "verse_end": 3,
      "text": "וכשׁמעי את הדבר הזה קרעתי את בגדי ומעילי ואמרטה משׂער ראשׁי וזקני ואשׁבה משׁומם׃",
      "info": ""
    },
    {
      "book_id": "EZR",
      "book_name": "Ezra",
      "chapter": 9,
      "verse_start": 4,
      "verse_end": 4,
      "text": "ואלי יאספו כל חרד בדברי אלהי ישׂראל על מעל הגולה ואני ישׁב משׁומם עד למנחת הערב׃",
      "info": ""
    },
    {
      "book_id": "EZR",
      "book_name": "Ezra",
      "chapter": 9,
      "verse_start": 5,
      "verse_end": 5,
      "text": "ובמנחת הערב קמתי מתעניתי ובקרעי בגדי ומעילי ואכרעה על ברכי ואפרשׂה כפי אל יהוה אלהי׃",
      "info": ""
    },
    {
      "book_id": "EZR",
      "book_name": "Ezra",
      "chapter": 9,
      "verse_start": 6,
      "verse_end": 6,
      "text": "ואמרה אלהי בשׁתי ונכלמתי להרים אלהי פני אליך כי עונתינו רבו למעלה ראשׁ ואשׁמתנו גדלה עד לשׁמים׃",
      "info": ""
    },
    {
      "book_id": "EZR",
      "book_name": "Ezra",
      "chapter": 9,
      "verse_start": 7,
      "verse_end": 7,
      "text": "מימי אבתינו אנחנו באשׁמה גדלה עד היום הזה ובעונתינו נתנו אנחנו מלכינו כהנינו ביד מלכי הארצות בחרב בשׁבי ובבזה ובבשׁת פנים כהיום הזה׃",
      "info": ""
    },
    {
      "book_id": "EZR",
      "book_name": "Ezra",
      "chapter": 9,
      "verse_start": 8,
      "verse_end": 8,
      "text": "ועתה כמעט רגע היתה תחנה מאת יהוה אלהינו להשׁאיר לנו פליטה ולתת לנו יתד במקום קדשׁו להאיר עינינו אלהינו ולתתנו מחיה מעט בעבדתנו׃",
      "info": ""
    },
    {
      "book_id": "EZR",
      "book_name": "Ezra",
      "chapter": 9,
      "verse_start": 9,
      "verse_end": 9,
      "text": "כי עבדים אנחנו ובעבדתנו לא עזבנו אלהינו ויט עלינו חסד לפני מלכי פרס לתת לנו מחיה לרומם את בית אלהינו ולהעמיד את חרבתיו ולתת לנו גדר ביהודה ובירושׁלם׃",
      "info": ""
    },
    {
      "book_id": "EZR",
      "book_name": "Ezra",
      "chapter": 9,
      "verse_start": 10,
      "verse_end": 10,
      "text": "ועתה מה נאמר אלהינו אחרי זאת כי עזבנו מצותיך׃",
      "info": ""
    },
    {
      "book_id": "EZR",
      "book_name": "Ezra",
      "chapter": 9,
      "verse_start": 11,
      "verse_end": 11,
      "text": "אשׁר צוית ביד עבדיך הנביאים לאמר הארץ אשׁר אתם באים לרשׁתה ארץ נדה היא בנדת עמי הארצות בתועבתיהם אשׁר מלאוה מפה אל פה בטמאתם׃",
      "info": ""
    },
    {
      "book_id": "EZR",
      "book_name": "Ezra",
      "chapter": 9,
      "verse_start": 12,
      "verse_end": 12,
      "text": "ועתה בנותיכם אל תתנו לבניהם ובנתיהם אל תשׂאו לבניכם ולא תדרשׁו שׁלמם וטובתם עד עולם למען תחזקו ואכלתם את טוב הארץ והורשׁתם לבניכם עד עולם׃",
      "info": ""
    },
    {
      "book_id": "EZR",
      "book_name": "Ezra",
      "chapter": 9,
      "verse_start": 13,
      "verse_end": 13,
      "text": "ואחרי כל הבא עלינו במעשׂינו הרעים ובאשׁמתנו הגדלה כי אתה אלהינו חשׂכת למטה מעוננו ונתתה לנו פליטה כזאת׃",
      "info": ""
    },
    {
      "book_id": "EZR",
      "book_name": "Ezra",
      "chapter": 9,
      "verse_start": 14,
      "verse_end": 14,
      "text": "הנשׁוב להפר מצותיך ולהתחתן בעמי התעבות האלה הלוא תאנף בנו עד כלה לאין שׁארית ופליטה׃",
      "info": ""
    },
    {
      "book_id": "EZR",
      "book_name": "Ezra",
      "chapter": 9,
      "verse_start": 15,
      "verse_end": 15,
      "text": "יהוה אלהי ישׂראל צדיק אתה כי נשׁארנו פליטה כהיום הזה הננו לפניך באשׁמתינו כי אין לעמוד לפניך על זאת׃",
      "info": ""
    }
  ]
}