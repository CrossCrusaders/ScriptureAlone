{
  "header": "",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 26,
      "verse_start": 1,
      "verse_end": 1,
      "text": "לדוד שׁפטני יהוה כי אני בתמי הלכתי וביהוה בטחתי לא אמעד׃",
      "info": ""
    },
    {
      "book_id": "PSA",
      "book_name": "Psalms",
      "chapter": 26,
      "verse_start": 2,
      "verse_end": 2,
      "text": "בחנני יהוה ונסני צרופה כליותי ולבי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 26,
      "verse_start": 3,
      "verse_end": 3,
      "text": "כי חסדך לנגד עיני והתהלכתי באמתך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 26,
      "verse_start": 4,
      "verse_end": 4,
      "text": "לא ישׁבתי עם מתי שׁוא ועם נעלמים לא אבוא׃",
      "info": ""
    },
    {
      "book_id": "PSA",
      "book_name": "Psalms",
      "chapter": 26,
      "verse_start": 5,
      "verse_end": 5,
      "text": "שׂנאתי קהל מרעים ועם רשׁעים לא אשׁב׃",
      "info": ""
    },
    {
      "book_id": "PSA",
      "book_name": "Psalms",
      "chapter": 26,
      "verse_start": 6,
      "verse_end": 6,
      "text": "ארחץ בנקיון כפי ואסבבה את מזבחך יהוה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 26,
      "verse_start": 7,
      "verse_end": 7,
      "text": "לשׁמע בקול תודה ולספר כל נפלאותיך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 26,
      "verse_start": 8,
      "verse_end": 8,
      "text": "יהוה אהבתי מעון ביתך ומקום משׁכן כבודך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 26,
      "verse_start": 9,
      "verse_end": 9,
      "text": "אל תאסף עם חטאים נפשׁי ועם אנשׁי דמים חיי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 26,
      "verse_start": 10,
      "verse_end": 10,
      "text": "אשׁר בידיהם זמה וימינם מלאה שׁחד׃",
      "info": ""
    },
    {
      "book_id": "PSA",
      "book_name": "Psalms",
      "chapter": 26,
      "verse_start": 11,
      "verse_end": 11,
      "text": "ואני בתמי אלך פדני וחנני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 26,
      "verse_start": 12,
      "verse_end": 12,
      "text": "רגלי עמדה במישׁור במקהלים אברך יהוה׃",
      "info": ""
    }
  ]
}