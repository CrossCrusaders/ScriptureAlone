{
  "header": "",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 89,
      "verse_start": 1,
      "verse_end": 1,
      "text": "חסדי יהוה עולם אשׁירה לדר ודר אודיע אמונתך בפי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 2,
      "verse_end": 2,
      "text": "כי אמרתי עולם חסד יבנה שׁמים תכן אמונתך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 3,
      "verse_end": 3,
      "text": "כרתי ברית לבחירי נשׁבעתי לדוד עבדי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 4,
      "verse_end": 4,
      "text": "עד עולם אכין זרעך ובניתי לדר ודור כסאך סלה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 5,
      "verse_end": 5,
      "text": "ויודו שׁמים פלאך יהוה אף אמונתך בקהל קדשׁים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 6,
      "verse_end": 6,
      "text": "כי מי בשׁחק יערך ליהוה ידמה ליהוה בבני אלים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 7,
      "verse_end": 7,
      "text": "אל נערץ בסוד קדשׁים רבה ונורא על כל סביביו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 8,
      "verse_end": 8,
      "text": "יהוה אלהי צבאות מי כמוך חסין יה ואמונתך סביבותיך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 9,
      "verse_end": 9,
      "text": "אתה מושׁל בגאות הים בשׂוא גליו אתה תשׁבחם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 10,
      "verse_end": 10,
      "text": "אתה דכאת כחלל רהב בזרוע עזך פזרת אויביך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 11,
      "verse_end": 11,
      "text": "לך שׁמים אף לך ארץ תבל ומלאה אתה יסדתם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 12,
      "verse_end": 12,
      "text": "צפון וימין אתה בראתם תבור וחרמון בשׁמך ירננו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 13,
      "verse_end": 13,
      "text": "לך זרוע עם גבורה תעז ידך תרום ימינך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 14,
      "verse_end": 14,
      "text": "צדק ומשׁפט מכון כסאך חסד ואמת יקדמו פניך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 15,
      "verse_end": 15,
      "text": "אשׁרי העם יודעי תרועה יהוה באור פניך יהלכון׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 16,
      "verse_end": 16,
      "text": "בשׁמך יגילון כל היום ובצדקתך ירומו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 17,
      "verse_end": 17,
      "text": "כי תפארת עזמו אתה וברצנך תרים קרננו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 18,
      "verse_end": 18,
      "text": "כי ליהוה מגננו ולקדושׁ ישׂראל מלכנו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 19,
      "verse_end": 19,
      "text": "אז דברת בחזון לחסידיך ותאמר שׁויתי עזר על גבור הרימותי בחור מעם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 20,
      "verse_end": 20,
      "text": "מצאתי דוד עבדי בשׁמן קדשׁי משׁחתיו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 21,
      "verse_end": 21,
      "text": "אשׁר ידי תכון עמו אף זרועי תאמצנו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 22,
      "verse_end": 22,
      "text": "לא ישׁא אויב בו ובן עולה לא יעננו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 23,
      "verse_end": 23,
      "text": "וכתותי מפניו צריו ומשׂנאיו אגוף׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 24,
      "verse_end": 24,
      "text": "ואמונתי וחסדי עמו ובשׁמי תרום קרנו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 25,
      "verse_end": 25,
      "text": "ושׂמתי בים ידו ובנהרות ימינו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 26,
      "verse_end": 26,
      "text": "הוא יקראני אבי אתה אלי וצור ישׁועתי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 27,
      "verse_end": 27,
      "text": "אף אני בכור אתנהו עליון למלכי ארץ׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 28,
      "verse_end": 28,
      "text": "לעולם אשׁמור לו חסדי ובריתי נאמנת׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 29,
      "verse_end": 29,
      "text": "ושׂמתי לעד זרעו וכסאו כימי שׁמים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 30,
      "verse_end": 30,
      "text": "אם יעזבו בניו תורתי ובמשׁפטי לא ילכון׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 31,
      "verse_end": 31,
      "text": "אם חקתי יחללו ומצותי לא ישׁמרו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 32,
      "verse_end": 32,
      "text": "ופקדתי בשׁבט פשׁעם ובנגעים עונם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 33,
      "verse_end": 33,
      "text": "וחסדי לא אפיר מעמו ולא אשׁקר באמונתי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 34,
      "verse_end": 34,
      "text": "לא אחלל בריתי ומוצא שׂפתי לא אשׁנה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 35,
      "verse_end": 35,
      "text": "אחת נשׁבעתי בקדשׁי אם לדוד אכזב׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 36,
      "verse_end": 36,
      "text": "זרעו לעולם יהיה וכסאו כשׁמשׁ נגדי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 37,
      "verse_end": 37,
      "text": "כירח יכון עולם ועד בשׁחק נאמן סלה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 38,
      "verse_end": 38,
      "text": "ואתה זנחת ותמאס התעברת עם משׁיחך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 39,
      "verse_end": 39,
      "text": "נארתה ברית עבדך חללת לארץ נזרו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 40,
      "verse_end": 40,
      "text": "פרצת כל גדרתיו שׂמת מבצריו מחתה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 41,
      "verse_end": 41,
      "text": "שׁסהו כל עברי דרך היה חרפה לשׁכניו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 42,
      "verse_end": 42,
      "text": "הרימות ימין צריו השׂמחת כל אויביו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 43,
      "verse_end": 43,
      "text": "אף תשׁיב צור חרבו ולא הקימתו במלחמה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 44,
      "verse_end": 44,
      "text": "השׁבת מטהרו וכסאו לארץ מגרתה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 45,
      "verse_end": 45,
      "text": "הקצרת ימי עלומיו העטית עליו בושׁה סלה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 46,
      "verse_end": 46,
      "text": "עד מה יהוה תסתר לנצח תבער כמו אשׁ חמתך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 47,
      "verse_end": 47,
      "text": "זכר אני מה חלד על מה שׁוא בראת כל בני אדם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 48,
      "verse_end": 48,
      "text": "מי גבר יחיה ולא יראה מות ימלט נפשׁו מיד שׁאול סלה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 49,
      "verse_end": 49,
      "text": "איה חסדיך הראשׁנים אדני נשׁבעת לדוד באמונתך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 50,
      "verse_end": 50,
      "text": "זכר אדני חרפת עבדיך שׂאתי בחיקי כל רבים עמים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 51,
      "verse_end": 51,
      "text": "אשׁר חרפו אויביך יהוה אשׁר חרפו עקבות משׁיחך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 89,
      "verse_start": 52,
      "verse_end": 52,
      "text": "ברוך יהוה לעולם אמן ואמן׃",
      "info": ""
    }
  ]
}