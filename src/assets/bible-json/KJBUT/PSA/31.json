{
  "header": "",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 31,
      "verse_start": 1,
      "verse_end": 1,
      "text": "בך יהוה חסיתי אל אבושׁה לעולם בצדקתך פלטני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 31,
      "verse_start": 2,
      "verse_end": 2,
      "text": "הטה אלי אזנך מהרה הצילני היה לי לצור מעוז לבית מצודות להושׁיעני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 31,
      "verse_start": 3,
      "verse_end": 3,
      "text": "כי סלעי ומצודתי אתה ולמען שׁמך תנחני ותנהלני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 31,
      "verse_start": 4,
      "verse_end": 4,
      "text": "תוציאני מרשׁת זו טמנו לי כי אתה מעוזי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 31,
      "verse_start": 5,
      "verse_end": 5,
      "text": "בידך אפקיד רוחי פדיתה אותי יהוה אל אמת׃",
      "info": ""
    },
    {
      "book_id": "PSA",
      "book_name": "Psalms",
      "chapter": 31,
      "verse_start": 6,
      "verse_end": 6,
      "text": "שׂנאתי השׁמרים הבלי שׁוא ואני אל יהוה בטחתי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 31,
      "verse_start": 7,
      "verse_end": 7,
      "text": "אגילה ואשׂמחה בחסדך אשׁר ראית את עניי ידעת בצרות נפשׁי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 31,
      "verse_start": 8,
      "verse_end": 8,
      "text": "ולא הסגרתני ביד אויב העמדת במרחב רגלי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 31,
      "verse_start": 9,
      "verse_end": 9,
      "text": "חנני יהוה כי צר לי עשׁשׁה בכעס עיני נפשׁי ובטני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 31,
      "verse_start": 10,
      "verse_end": 10,
      "text": "כי כלו ביגון חיי ושׁנותי באנחה כשׁל בעוני כחי ועצמי עשׁשׁו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 31,
      "verse_start": 11,
      "verse_end": 11,
      "text": "מכל צררי הייתי חרפה ולשׁכני מאד ופחד למידעי ראי בחוץ נדדו ממני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 31,
      "verse_start": 12,
      "verse_end": 12,
      "text": "נשׁכחתי כמת מלב הייתי ככלי אבד׃",
      "info": ""
    },
    {
      "book_id": "PSA",
      "book_name": "Psalms",
      "chapter": 31,
      "verse_start": 13,
      "verse_end": 13,
      "text": "כי שׁמעתי דבת רבים מגור מסביב בהוסדם יחד עלי לקחת נפשׁי זממו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 31,
      "verse_start": 14,
      "verse_end": 14,
      "text": "ואני עליך בטחתי יהוה אמרתי אלהי אתה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 31,
      "verse_start": 15,
      "verse_end": 15,
      "text": "בידך עתתי הצילני מיד אויבי ומרדפי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 31,
      "verse_start": 16,
      "verse_end": 16,
      "text": "האירה פניך על עבדך הושׁיעני בחסדך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 31,
      "verse_start": 17,
      "verse_end": 17,
      "text": "יהוה אל אבושׁה כי קראתיך יבשׁו רשׁעים ידמו לשׁאול׃",
      "info": ""
    },
    {
      "book_id": "PSA",
      "book_name": "Psalms",
      "chapter": 31,
      "verse_start": 18,
      "verse_end": 18,
      "text": "תאלמנה שׂפתי שׁקר הדברות על צדיק עתק בגאוה ובוז׃",
      "info": ""
    },
    {
      "book_id": "PSA",
      "book_name": "Psalms",
      "chapter": 31,
      "verse_start": 19,
      "verse_end": 19,
      "text": "מה רב טובך אשׁר צפנת ליראיך פעלת לחסים בך נגד בני אדם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 31,
      "verse_start": 20,
      "verse_end": 20,
      "text": "תסתירם בסתר פניך מרכסי אישׁ תצפנם בסכה מריב לשׁנות׃",
      "info": ""
    },
    {
      "book_id": "PSA",
      "book_name": "Psalms",
      "chapter": 31,
      "verse_start": 21,
      "verse_end": 21,
      "text": "ברוך יהוה כי הפליא חסדו לי בעיר מצור׃",
      "info": ""
    },
    {
      "book_id": "PSA",
      "book_name": "Psalms",
      "chapter": 31,
      "verse_start": 22,
      "verse_end": 22,
      "text": "ואני אמרתי בחפזי נגרזתי מנגד עיניך אכן שׁמעת קול תחנוני בשׁועי אליך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 31,
      "verse_start": 23,
      "verse_end": 23,
      "text": "אהבו את יהוה כל חסידיו אמונים נצר יהוה ומשׁלם על יתר עשׂה גאוה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 31,
      "verse_start": 24,
      "verse_end": 24,
      "text": "חזקו ויאמץ לבבכם כל המיחלים ליהוה׃",
      "info": ""
    }
  ]
}