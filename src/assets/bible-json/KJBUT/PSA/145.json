{
  "header": "",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 145,
      "verse_start": 1,
      "verse_end": 1,
      "text": "תהלה לדוד ארוממך אלוהי המלך ואברכה שׁמך לעולם ועד׃",
      "info": ""
    },
    {
      "book_id": "PSA",
      "book_name": "Psalms",
      "chapter": 145,
      "verse_start": 2,
      "verse_end": 2,
      "text": "בכל יום אברכך ואהללה שׁמך לעולם ועד׃",
      "info": ""
    },
    {
      "book_id": "PSA",
      "book_name": "Psalms",
      "chapter": 145,
      "verse_start": 3,
      "verse_end": 3,
      "text": "גדול יהוה ומהלל מאד ולגדלתו אין חקר׃",
      "info": ""
    },
    {
      "book_id": "PSA",
      "book_name": "Psalms",
      "chapter": 145,
      "verse_start": 4,
      "verse_end": 4,
      "text": "דור לדור ישׁבח מעשׂיך וגבורתיך יגידו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 145,
      "verse_start": 5,
      "verse_end": 5,
      "text": "הדר כבוד הודך ודברי נפלאותיך אשׂיחה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 145,
      "verse_start": 6,
      "verse_end": 6,
      "text": "ועזוז נוראתיך יאמרו וגדולתיך אספרנה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 145,
      "verse_start": 7,
      "verse_end": 7,
      "text": "זכר רב טובך יביעו וצדקתך ירננו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 145,
      "verse_start": 8,
      "verse_end": 8,
      "text": "חנון ורחום יהוה ארך אפים וגדל חסד׃",
      "info": ""
    },
    {
      "book_id": "PSA",
      "book_name": "Psalms",
      "chapter": 145,
      "verse_start": 9,
      "verse_end": 9,
      "text": "טוב יהוה לכל ורחמיו על כל מעשׂיו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 145,
      "verse_start": 10,
      "verse_end": 10,
      "text": "יודוך יהוה כל מעשׂיך וחסידיך יברכוכה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 145,
      "verse_start": 11,
      "verse_end": 11,
      "text": "כבוד מלכותך יאמרו וגבורתך ידברו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 145,
      "verse_start": 12,
      "verse_end": 12,
      "text": "להודיע לבני האדם גבורתיו וכבוד הדר מלכותו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 145,
      "verse_start": 13,
      "verse_end": 13,
      "text": "מלכותך מלכות כל עלמים וממשׁלתך בכל דור ודור׃",
      "info": ""
    },
    {
      "book_id": "PSA",
      "book_name": "Psalms",
      "chapter": 145,
      "verse_start": 14,
      "verse_end": 14,
      "text": "סומך יהוה לכל הנפלים וזוקף לכל הכפופים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 145,
      "verse_start": 15,
      "verse_end": 15,
      "text": "עיני כל אליך ישׂברו ואתה נותן להם את אכלם בעתו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 145,
      "verse_start": 16,
      "verse_end": 16,
      "text": "פותח את ידך ומשׂביע לכל חי רצון׃",
      "info": ""
    },
    {
      "book_id": "PSA",
      "book_name": "Psalms",
      "chapter": 145,
      "verse_start": 17,
      "verse_end": 17,
      "text": "צדיק יהוה בכל דרכיו וחסיד בכל מעשׂיו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 145,
      "verse_start": 18,
      "verse_end": 18,
      "text": "קרוב יהוה לכל קראיו לכל אשׁר יקראהו באמת׃",
      "info": ""
    },
    {
      "book_id": "PSA",
      "book_name": "Psalms",
      "chapter": 145,
      "verse_start": 19,
      "verse_end": 19,
      "text": "רצון יראיו יעשׂה ואת שׁועתם ישׁמע ויושׁיעם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 145,
      "verse_start": 20,
      "verse_end": 20,
      "text": "שׁומר יהוה את כל אהביו ואת כל הרשׁעים ישׁמיד׃",
      "info": ""
    },
    {
      "book_id": "PSA",
      "book_name": "Psalms",
      "chapter": 145,
      "verse_start": 21,
      "verse_end": 21,
      "text": "תהלת יהוה ידבר פי ויברך כל בשׂר שׁם קדשׁו לעולם ועד׃",
      "info": ""
    }
  ]
}