{
  "header": "",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 44,
      "verse_start": 1,
      "verse_end": 1,
      "text": "אלהים באזנינו שׁמענו אבותינו ספרו לנו פעל פעלת בימיהם בימי קדם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 44,
      "verse_start": 2,
      "verse_end": 2,
      "text": "אתה ידך גוים הורשׁת ותטעם תרע לאמים ותשׁלחם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 44,
      "verse_start": 3,
      "verse_end": 3,
      "text": "כי לא בחרבם ירשׁו ארץ וזרועם לא הושׁיעה למו כי ימינך וזרועך ואור פניך כי רציתם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 44,
      "verse_start": 4,
      "verse_end": 4,
      "text": "אתה הוא מלכי אלהים צוה ישׁועות יעקב׃",
      "info": ""
    },
    {
      "book_id": "PSA",
      "book_name": "Psalms",
      "chapter": 44,
      "verse_start": 5,
      "verse_end": 5,
      "text": "בך צרינו ננגח בשׁמך נבוס קמינו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 44,
      "verse_start": 6,
      "verse_end": 6,
      "text": "כי לא בקשׁתי אבטח וחרבי לא תושׁיעני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 44,
      "verse_start": 7,
      "verse_end": 7,
      "text": "כי הושׁעתנו מצרינו ומשׂנאינו הבישׁות׃",
      "info": ""
    },
    {
      "book_id": "PSA",
      "book_name": "Psalms",
      "chapter": 44,
      "verse_start": 8,
      "verse_end": 8,
      "text": "באלהים הללנו כל היום ושׁמך לעולם נודה סלה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 44,
      "verse_start": 9,
      "verse_end": 9,
      "text": "אף זנחת ותכלימנו ולא תצא בצבאותינו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 44,
      "verse_start": 10,
      "verse_end": 10,
      "text": "תשׁיבנו אחור מני צר ומשׂנאינו שׁסו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 44,
      "verse_start": 11,
      "verse_end": 11,
      "text": "תתננו כצאן מאכל ובגוים זריתנו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 44,
      "verse_start": 12,
      "verse_end": 12,
      "text": "תמכר עמך בלא הון ולא רבית במחיריהם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 44,
      "verse_start": 13,
      "verse_end": 13,
      "text": "תשׂימנו חרפה לשׁכנינו לעג וקלס לסביבותינו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 44,
      "verse_start": 14,
      "verse_end": 14,
      "text": "תשׂימנו משׁל בגוים מנוד ראשׁ בל אמים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 44,
      "verse_start": 15,
      "verse_end": 15,
      "text": "כל היום כלמתי נגדי ובשׁת פני כסתני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 44,
      "verse_start": 16,
      "verse_end": 16,
      "text": "מקול מחרף ומגדף מפני אויב ומתנקם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 44,
      "verse_start": 17,
      "verse_end": 17,
      "text": "כל זאת באתנו ולא שׁכחנוך ולא שׁקרנו בבריתך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 44,
      "verse_start": 18,
      "verse_end": 18,
      "text": "לא נסוג אחור לבנו ותט אשׁרינו מני ארחך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 44,
      "verse_start": 19,
      "verse_end": 19,
      "text": "כי דכיתנו במקום תנים ותכס עלינו בצלמות׃",
      "info": ""
    },
    {
      "book_id": "PSA",
      "book_name": "Psalms",
      "chapter": 44,
      "verse_start": 20,
      "verse_end": 20,
      "text": "אם שׁכחנו שׁם אלהינו ונפרשׂ כפינו לאל זר׃",
      "info": ""
    },
    {
      "book_id": "PSA",
      "book_name": "Psalms",
      "chapter": 44,
      "verse_start": 21,
      "verse_end": 21,
      "text": "הלא אלהים יחקר זאת כי הוא ידע תעלמות לב׃",
      "info": ""
    },
    {
      "book_id": "PSA",
      "book_name": "Psalms",
      "chapter": 44,
      "verse_start": 22,
      "verse_end": 22,
      "text": "כי עליך הרגנו כל היום נחשׁבנו כצאן טבחה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 44,
      "verse_start": 23,
      "verse_end": 23,
      "text": "עורה למה תישׁן אדני הקיצה אל תזנח לנצח׃",
      "info": ""
    },
    {
      "book_id": "PSA",
      "book_name": "Psalms",
      "chapter": 44,
      "verse_start": 24,
      "verse_end": 24,
      "text": "למה פניך תסתיר תשׁכח ענינו ולחצנו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 44,
      "verse_start": 25,
      "verse_end": 25,
      "text": "כי שׁחה לעפר נפשׁנו דבקה לארץ בטננו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 44,
      "verse_start": 26,
      "verse_end": 26,
      "text": "קומה עזרתה לנו ופדנו למען חסדך׃",
      "info": ""
    }
  ]
}