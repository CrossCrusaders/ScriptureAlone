{
  "header": "",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 25,
      "verse_start": 1,
      "verse_end": 1,
      "text": "לדוד אליך יהוה נפשׁי אשׂא׃",
      "info": ""
    },
    {
      "book_id": "PSA",
      "book_name": "Psalms",
      "chapter": 25,
      "verse_start": 2,
      "verse_end": 2,
      "text": "אלהי בך בטחתי אל אבושׁה אל יעלצו איבי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 25,
      "verse_start": 3,
      "verse_end": 3,
      "text": "גם כל קויך לא יבשׁו יבשׁו הבוגדים ריקם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 25,
      "verse_start": 4,
      "verse_end": 4,
      "text": "דרכיך יהוה הודיעני ארחותיך למדני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 25,
      "verse_start": 5,
      "verse_end": 5,
      "text": "הדריכני באמתך ולמדני כי אתה אלהי ישׁעי אותך קויתי כל היום׃",
      "info": ""
    },
    {
      "book_id": "PSA",
      "book_name": "Psalms",
      "chapter": 25,
      "verse_start": 6,
      "verse_end": 6,
      "text": "זכר רחמיך יהוה וחסדיך כי מעולם המה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 25,
      "verse_start": 7,
      "verse_end": 7,
      "text": "חטאות נעורי ופשׁעי אל תזכר כחסדך זכר לי אתה למען טובך יהוה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 25,
      "verse_start": 8,
      "verse_end": 8,
      "text": "טוב וישׁר יהוה על כן יורה חטאים בדרך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 25,
      "verse_start": 9,
      "verse_end": 9,
      "text": "ידרך ענוים במשׁפט וילמד ענוים דרכו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 25,
      "verse_start": 10,
      "verse_end": 10,
      "text": "כל ארחות יהוה חסד ואמת לנצרי בריתו ועדתיו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 25,
      "verse_start": 11,
      "verse_end": 11,
      "text": "למען שׁמך יהוה וסלחת לעוני כי רב הוא׃",
      "info": ""
    },
    {
      "book_id": "PSA",
      "book_name": "Psalms",
      "chapter": 25,
      "verse_start": 12,
      "verse_end": 12,
      "text": "מי זה האישׁ ירא יהוה יורנו בדרך יבחר׃",
      "info": ""
    },
    {
      "book_id": "PSA",
      "book_name": "Psalms",
      "chapter": 25,
      "verse_start": 13,
      "verse_end": 13,
      "text": "נפשׁו בטוב תלין וזרעו יירשׁ ארץ׃",
      "info": ""
    },
    {
      "book_id": "PSA",
      "book_name": "Psalms",
      "chapter": 25,
      "verse_start": 14,
      "verse_end": 14,
      "text": "סוד יהוה ליראיו ובריתו להודיעם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 25,
      "verse_start": 15,
      "verse_end": 15,
      "text": "עיני תמיד אל יהוה כי הוא יוציא מרשׁת רגלי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 25,
      "verse_start": 16,
      "verse_end": 16,
      "text": "פנה אלי וחנני כי יחיד ועני אני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 25,
      "verse_start": 17,
      "verse_end": 17,
      "text": "צרות לבבי הרחיבו ממצוקותי הוציאני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 25,
      "verse_start": 18,
      "verse_end": 18,
      "text": "ראה עניי ועמלי ושׂא לכל חטאותי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 25,
      "verse_start": 19,
      "verse_end": 19,
      "text": "ראה אויבי כי רבו ושׂנאת חמס שׂנאוני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 25,
      "verse_start": 20,
      "verse_end": 20,
      "text": "שׁמרה נפשׁי והצילני אל אבושׁ כי חסיתי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 25,
      "verse_start": 21,
      "verse_end": 21,
      "text": "תם וישׁר יצרוני כי קויתיך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 25,
      "verse_start": 22,
      "verse_end": 22,
      "text": "פדה אלהים את ישׂראל מכל צרותיו׃",
      "info": ""
    }
  ]
}