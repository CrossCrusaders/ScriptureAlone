{
  "header": "למנצח אל תשׁחת לדוד מכתם בשׁלח שׁאול וישׁמרו את הבית להמיתו׃",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 59,
      "verse_start": 1,
      "verse_end": 1,
      "text": " הצילני מאיבי אלהי ממתקוממי תשׂגבני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 59,
      "verse_start": 2,
      "verse_end": 2,
      "text": "הצילני מפעלי און ומאנשׁי דמים הושׁיעני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 59,
      "verse_start": 3,
      "verse_end": 3,
      "text": "כי הנה ארבו לנפשׁי יגורו עלי עזים לא פשׁעי ולא חטאתי יהוה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 59,
      "verse_start": 4,
      "verse_end": 4,
      "text": "בלי עון ירוצון ויכוננו עורה לקראתי וראה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 59,
      "verse_start": 5,
      "verse_end": 5,
      "text": "ואתה יהוה אלהים צבאות אלהי ישׂראל הקיצה לפקד כל הגוים אל תחן כל בגדי און סלה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 59,
      "verse_start": 6,
      "verse_end": 6,
      "text": "ישׁובו לערב יהמו ככלב ויסובבו עיר׃",
      "info": ""
    },
    {
      "book_id": "PSA",
      "book_name": "Psalms",
      "chapter": 59,
      "verse_start": 7,
      "verse_end": 7,
      "text": "הנה יביעון בפיהם חרבות בשׂפתותיהם כי מי שׁמע׃",
      "info": ""
    },
    {
      "book_id": "PSA",
      "book_name": "Psalms",
      "chapter": 59,
      "verse_start": 8,
      "verse_end": 8,
      "text": "ואתה יהוה תשׂחק למו תלעג לכל גוים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 59,
      "verse_start": 9,
      "verse_end": 9,
      "text": "עזו אליך אשׁמרה כי אלהים משׂגבי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 59,
      "verse_start": 10,
      "verse_end": 10,
      "text": "אלהי חסדו יקדמני אלהים יראני בשׁררי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 59,
      "verse_start": 11,
      "verse_end": 11,
      "text": "אל תהרגם פן ישׁכחו עמי הניעמו בחילך והורידמו מגננו אדני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 59,
      "verse_start": 12,
      "verse_end": 12,
      "text": "חטאת פימו דבר שׂפתימו וילכדו בגאונם ומאלה ומכחשׁ יספרו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 59,
      "verse_start": 13,
      "verse_end": 13,
      "text": "כלה בחמה כלה ואינמו וידעו כי אלהים משׁל ביעקב לאפסי הארץ סלה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 59,
      "verse_start": 14,
      "verse_end": 14,
      "text": "וישׁובו לערב יהמו ככלב ויסובבו עיר׃",
      "info": ""
    },
    {
      "book_id": "PSA",
      "book_name": "Psalms",
      "chapter": 59,
      "verse_start": 15,
      "verse_end": 15,
      "text": "המה ינועון לאכל אם לא ישׂבעו וילינו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 59,
      "verse_start": 16,
      "verse_end": 16,
      "text": "ואני אשׁיר עזך וארנן 2בקר חסדך כי היית משׂגב לי ומנוס ביום צר׃",
      "info": ""
    },
    {
      "book_id": "PSA",
      "book_name": "Psalms",
      "chapter": 59,
      "verse_start": 17,
      "verse_end": 17,
      "text": "עזי אליך אזמרה כי אלהים משׂגבי אלהי חסדי׃",
      "info": ""
    }
  ]
}