{
  "header": "למנצח על אילת השׁחר מזמור לדוד׃",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 22,
      "verse_start": 1,
      "verse_end": 1,
      "text": " אלי אלי למה עזבתני רחוק מישׁועתי דברי שׁאגתי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 22,
      "verse_start": 2,
      "verse_end": 2,
      "text": "אלהי אקרא יומם ולא תענה ולילה ולא דומיה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 22,
      "verse_start": 3,
      "verse_end": 3,
      "text": "ואתה קדושׁ יושׁב תהלות ישׂראל׃",
      "info": ""
    },
    {
      "book_id": "PSA",
      "book_name": "Psalms",
      "chapter": 22,
      "verse_start": 4,
      "verse_end": 4,
      "text": "בך בטחו אבתינו בטחו ותפלטמו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 22,
      "verse_start": 5,
      "verse_end": 5,
      "text": "אליך זעקו ונמלטו בך בטחו ולא בושׁו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 22,
      "verse_start": 6,
      "verse_end": 6,
      "text": "ואנכי תולעת ולא אישׁ חרפת אדם ובזוי עם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 22,
      "verse_start": 7,
      "verse_end": 7,
      "text": "כל ראי ילעגו לי יפטירו בשׂפה יניעו ראשׁ׃",
      "info": ""
    },
    {
      "book_id": "PSA",
      "book_name": "Psalms",
      "chapter": 22,
      "verse_start": 8,
      "verse_end": 8,
      "text": "גל אל יהוה יפלטהו יצילהו כי חפץ׃",
      "info": ""
    },
    {
      "book_id": "PSA",
      "book_name": "Psalms",
      "chapter": 22,
      "verse_start": 9,
      "verse_end": 9,
      "text": "כי אתה גחי מבטן מבטיחי על שׁדי אמי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 22,
      "verse_start": 10,
      "verse_end": 10,
      "text": "עליך השׁלכתי מרחם מבטן אמי אלי אתה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 22,
      "verse_start": 11,
      "verse_end": 11,
      "text": "אל תרחק ממני כי צרה קרובה כי אין עוזר׃",
      "info": ""
    },
    {
      "book_id": "PSA",
      "book_name": "Psalms",
      "chapter": 22,
      "verse_start": 12,
      "verse_end": 12,
      "text": "סבבוני פרים רבים אבירי בשׁן כתרוני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 22,
      "verse_start": 13,
      "verse_end": 13,
      "text": "פצו עלי פיהם אריה טרף ושׁאג׃",
      "info": ""
    },
    {
      "book_id": "PSA",
      "book_name": "Psalms",
      "chapter": 22,
      "verse_start": 14,
      "verse_end": 14,
      "text": "כמים נשׁפכתי והתפרדו כל עצמותי היה לבי כדונג נמס בתוך מעי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 22,
      "verse_start": 15,
      "verse_end": 15,
      "text": "יבשׁ כחרשׂ כחי ולשׁוני מדבק מלקוחי ולעפר מות תשׁפתני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 22,
      "verse_start": 16,
      "verse_end": 16,
      "text": "כי סבבוני כלבים עדת מרעים הקיפוני כארי ידי ורגלי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 22,
      "verse_start": 17,
      "verse_end": 17,
      "text": "אספר כל עצמותי המה יביטו יראו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 22,
      "verse_start": 18,
      "verse_end": 18,
      "text": "יחלקו בגדי להם ועל לבושׁי יפילו גורל׃",
      "info": ""
    },
    {
      "book_id": "PSA",
      "book_name": "Psalms",
      "chapter": 22,
      "verse_start": 19,
      "verse_end": 19,
      "text": "ואתה יהוה אל תרחק אילותי לעזרתי חושׁה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 22,
      "verse_start": 20,
      "verse_end": 20,
      "text": "הצילה מחרב נפשׁי מיד כלב יחידתי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 22,
      "verse_start": 21,
      "verse_end": 21,
      "text": "הושׁיעני מפי אריה ומקרני רמים עניתני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 22,
      "verse_start": 22,
      "verse_end": 22,
      "text": "אספרה שׁמך לאחי בתוך קהל אהללך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 22,
      "verse_start": 23,
      "verse_end": 23,
      "text": "יראי יהוה הללוהו כל זרע יעקב כבדוהו וגורו ממנו כל זרע ישׂראל׃",
      "info": ""
    },
    {
      "book_id": "PSA",
      "book_name": "Psalms",
      "chapter": 22,
      "verse_start": 24,
      "verse_end": 24,
      "text": "כי לא בזה ולא שׁקץ ענות עני ולא הסתיר פניו ממנו ובשׁועו אליו שׁמע׃",
      "info": ""
    },
    {
      "book_id": "PSA",
      "book_name": "Psalms",
      "chapter": 22,
      "verse_start": 25,
      "verse_end": 25,
      "text": "מאתך תהלתי בקהל רב נדרי אשׁלם נגד יראיו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 22,
      "verse_start": 26,
      "verse_end": 26,
      "text": "יאכלו ענוים וישׂבעו יהללו יהוה דרשׁיו יחי לבבכם לעד׃",
      "info": ""
    },
    {
      "book_id": "PSA",
      "book_name": "Psalms",
      "chapter": 22,
      "verse_start": 27,
      "verse_end": 27,
      "text": "יזכרו וישׁבו אל יהוה כל אפסי ארץ וישׁתחוו לפניך כל משׁפחות גוים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 22,
      "verse_start": 28,
      "verse_end": 28,
      "text": "כי ליהוה המלוכה ומשׁל בגוים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 22,
      "verse_start": 29,
      "verse_end": 29,
      "text": "אכלו וישׁתחוו כל דשׁני ארץ לפניו יכרעו כל יורדי עפר ונפשׁו לא חיה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 22,
      "verse_start": 30,
      "verse_end": 30,
      "text": "זרע יעבדנו יספר לאדני לדור׃",
      "info": ""
    },
    {
      "book_id": "PSA",
      "book_name": "Psalms",
      "chapter": 22,
      "verse_start": 31,
      "verse_end": 31,
      "text": "יבאו ויגידו צדקתו לעם נולד כי עשׂה׃",
      "info": ""
    }
  ]
}