{
  "header": "",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 19,
      "verse_start": 1,
      "verse_end": 1,
      "text": "השׁמים מספרים כבוד אל ומעשׂה ידיו מגיד הרקיע׃",
      "info": ""
    },
    {
      "book_id": "PSA",
      "book_name": "Psalms",
      "chapter": 19,
      "verse_start": 2,
      "verse_end": 2,
      "text": "יום ליום יביע אמר ולילה ללילה יחוה דעת׃",
      "info": ""
    },
    {
      "book_id": "PSA",
      "book_name": "Psalms",
      "chapter": 19,
      "verse_start": 3,
      "verse_end": 3,
      "text": "אין אמר ואין דברים בלי נשׁמע קולם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 19,
      "verse_start": 4,
      "verse_end": 4,
      "text": "בכל הארץ יצא קום ובקצה תבל מליהם לשׁמשׁ שׂם אהל׃",
      "info": ""
    },
    {
      "book_id": "PSA",
      "book_name": "Psalms",
      "chapter": 19,
      "verse_start": 5,
      "verse_end": 5,
      "text": "והוא כחתן יצא מחפתו ישׂישׂ כגבור לרוץ ארח׃",
      "info": ""
    },
    {
      "book_id": "PSA",
      "book_name": "Psalms",
      "chapter": 19,
      "verse_start": 6,
      "verse_end": 6,
      "text": "מקצה השׁמים מוצאו ותקופתו על קצותם ואין נסתר מחמתו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 19,
      "verse_start": 7,
      "verse_end": 7,
      "text": "תורת יהוה תמימה משׁיבת נפשׁ עדות יהוה נאמנה מחכימת פתי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 19,
      "verse_start": 8,
      "verse_end": 8,
      "text": "פקודי יהוה ישׁרים משׂמחי לב מצות יהוה ברה מאירת עינים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 19,
      "verse_start": 9,
      "verse_end": 9,
      "text": "יראת יהוה טהורה עומדת לעד משׁפטי יהוה אמת צדקו יחדו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 19,
      "verse_start": 10,
      "verse_end": 10,
      "text": "הנחמדים מזהב ומפז רב ומתוקים מדבשׁ ונפת צופים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 19,
      "verse_start": 11,
      "verse_end": 11,
      "text": "גם עבדך נזהר בהם בשׁמרם עקב רב׃",
      "info": ""
    },
    {
      "book_id": "PSA",
      "book_name": "Psalms",
      "chapter": 19,
      "verse_start": 12,
      "verse_end": 12,
      "text": "שׁגיאות מי יבין מנסתרות נקני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 19,
      "verse_start": 13,
      "verse_end": 13,
      "text": "גם מזדים חשׂך עבדך אל ימשׁלו בי אז איתם ונקיתי מפשׁע רב׃",
      "info": ""
    },
    {
      "book_id": "PSA",
      "book_name": "Psalms",
      "chapter": 19,
      "verse_start": 14,
      "verse_end": 14,
      "text": "יהיו לרצון אמרי פי והגיון לבי לפניך יהוה צורי וגאלי׃",
      "info": ""
    }
  ]
}