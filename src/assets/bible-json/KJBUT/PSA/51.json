{
  "header": "למנצח מזמור לדוד׃",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 51,
      "verse_start": 1,
      "verse_end": 1,
      "text": " בבוא אליו נתן הנביא כאשׁר בא אל בת שׁבע׃ (51:3) חנני אלהים כחסדך כרב רחמיך מחה פשׁעי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 51,
      "verse_start": 2,
      "verse_end": 2,
      "text": "הרבה כבסני מעוני ומחטאתי טהרני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 51,
      "verse_start": 3,
      "verse_end": 3,
      "text": "כי פשׁעי אני אדע וחטאתי נגדי תמיד׃",
      "info": ""
    },
    {
      "book_id": "PSA",
      "book_name": "Psalms",
      "chapter": 51,
      "verse_start": 4,
      "verse_end": 4,
      "text": "לך לבדך חטאתי והרע בעיניך עשׂיתי למען תצדק בדברך תזכה בשׁפטך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 51,
      "verse_start": 5,
      "verse_end": 5,
      "text": "הן בעוון חוללתי ובחטא יחמתני אמי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 51,
      "verse_start": 6,
      "verse_end": 6,
      "text": "הן אמת חפצת בטחות ובסתם חכמה תודיעני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 51,
      "verse_start": 7,
      "verse_end": 7,
      "text": "תחטאני באזוב ואטהר תכבסני ומשׁלג אלבין׃",
      "info": ""
    },
    {
      "book_id": "PSA",
      "book_name": "Psalms",
      "chapter": 51,
      "verse_start": 8,
      "verse_end": 8,
      "text": "תשׁמיעני שׂשׂון ושׂמחה תגלנה עצמות דכית׃",
      "info": ""
    },
    {
      "book_id": "PSA",
      "book_name": "Psalms",
      "chapter": 51,
      "verse_start": 9,
      "verse_end": 9,
      "text": "הסתר פניך מחטאי וכל עונתי מחה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 51,
      "verse_start": 10,
      "verse_end": 10,
      "text": "לב טהור ברא לי אלהים ורוח נכון חדשׁ בקרבי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 51,
      "verse_start": 11,
      "verse_end": 11,
      "text": "אל תשׁליכני מלפניך ורוח קדשׁך אל תקח ממני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 51,
      "verse_start": 12,
      "verse_end": 12,
      "text": "השׁיבה לי שׂשׂון ישׁעך ורוח נדיבה תסמכני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 51,
      "verse_start": 13,
      "verse_end": 13,
      "text": "אלמדה פשׁעים דרכיך וחטאים אליך ישׁובו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 51,
      "verse_start": 14,
      "verse_end": 14,
      "text": "הצילני מדמים אלהים אלהי תשׁועתי תרנן לשׁוני צדקתך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 51,
      "verse_start": 15,
      "verse_end": 15,
      "text": "אדני שׂפתי תפתח ופי יגיד תהלתך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 51,
      "verse_start": 16,
      "verse_end": 16,
      "text": "כי לא תחפץ זבח ואתנה עולה לא תרצה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 51,
      "verse_start": 17,
      "verse_end": 17,
      "text": "זבחי אלהים רוח נשׁברה לב נשׁבר ונדכה אלהים לא תבזה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 51,
      "verse_start": 18,
      "verse_end": 18,
      "text": "היטיבה ברצונך את ציון תבנה חומות ירושׁלם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 51,
      "verse_start": 19,
      "verse_end": 19,
      "text": "אז תחפץ זבחי צדק עולה וכליל אז יעלו על מזבחך פרים׃",
      "info": ""
    }
  ]
}