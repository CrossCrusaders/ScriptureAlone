{
  "header": "",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 99,
      "verse_start": 1,
      "verse_end": 1,
      "text": "יהוה מלך ירגזו עמים ישׁב כרובים תנוט הארץ׃",
      "info": ""
    },
    {
      "book_id": "PSA",
      "book_name": "Psalms",
      "chapter": 99,
      "verse_start": 2,
      "verse_end": 2,
      "text": "יהוה בציון גדול ורם הוא על כל העמים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 99,
      "verse_start": 3,
      "verse_end": 3,
      "text": "יודו שׁמך גדול ונורא קדושׁ הוא׃",
      "info": ""
    },
    {
      "book_id": "PSA",
      "book_name": "Psalms",
      "chapter": 99,
      "verse_start": 4,
      "verse_end": 4,
      "text": "ועז מלך משׁפט אהב אתה כוננת מישׁרים משׁפט וצדקה ביעקב אתה עשׂית׃",
      "info": ""
    },
    {
      "book_id": "PSA",
      "book_name": "Psalms",
      "chapter": 99,
      "verse_start": 5,
      "verse_end": 5,
      "text": "רוממו יהוה אלהינו והשׁתחוו להדם רגליו קדושׁ הוא׃",
      "info": ""
    },
    {
      "book_id": "PSA",
      "book_name": "Psalms",
      "chapter": 99,
      "verse_start": 6,
      "verse_end": 6,
      "text": "משׁה ואהרן בכהניו ושׁמואל בקראי שׁמו קראים אל יהוה והוא יענם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 99,
      "verse_start": 7,
      "verse_end": 7,
      "text": "בעמוד ענן ידבר אליהם שׁמרו עדתיו וחק נתן׃",
      "info": ""
    },
    {
      "book_id": "PSA",
      "book_name": "Psalms",
      "chapter": 99,
      "verse_start": 8,
      "verse_end": 8,
      "text": "יהוה אלהינו אתה עניתם אל נשׂא היית להם ונקם על עלילותם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 99,
      "verse_start": 9,
      "verse_end": 9,
      "text": "רוממו יהוה אלהינו והשׁתחוו להר קדשׁו כי קדושׁ יהוה אלהינו׃",
      "info": ""
    }
  ]
}