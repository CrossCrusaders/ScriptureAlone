{
  "header": "",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 32,
      "verse_start": 1,
      "verse_end": 1,
      "text": "לדוד משׂכיל אשׁרי נשׂוי פשׁע כסוי חטאה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 32,
      "verse_start": 2,
      "verse_end": 2,
      "text": "אשׁרי אדם לא יחשׁב יהוה לו עון ואין ברוחו רמיה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 32,
      "verse_start": 3,
      "verse_end": 3,
      "text": "כי החרשׁתי בלו עצמי בשׁאגתי כל היום׃",
      "info": ""
    },
    {
      "book_id": "PSA",
      "book_name": "Psalms",
      "chapter": 32,
      "verse_start": 4,
      "verse_end": 4,
      "text": "כי יומם ולילה תכבד עלי ידך נהפך לשׁדי בחרבני קיץ סלה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 32,
      "verse_start": 5,
      "verse_end": 5,
      "text": "חטאתי אודיעך ועוני לא כסיתי אמרתי אודה עלי פשׁעי ליהוה ואתה נשׂאת עון חטאתי סלה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 32,
      "verse_start": 6,
      "verse_end": 6,
      "text": "על זאת יתפלל כל חסיד אליך לעת מצא רק לשׁטף מים רבים אליו לא יגיעו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 32,
      "verse_start": 7,
      "verse_end": 7,
      "text": "אתה סתר לי מצר תצרני רני פלט תסובבני סלה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 32,
      "verse_start": 8,
      "verse_end": 8,
      "text": "אשׂכילך ואורך בדרך זו תלך איעצה עליך עיני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 32,
      "verse_start": 9,
      "verse_end": 9,
      "text": "אל תהיו כסוס כפרד אין הבין במתג ורסן עדיו לבלום בל קרב אליך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 32,
      "verse_start": 10,
      "verse_end": 10,
      "text": "רבים מכאובים לרשׁע והבוטח ביהוה חסד יסובבנו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 32,
      "verse_start": 11,
      "verse_end": 11,
      "text": "שׂמחו ביהוה וגילו צדיקים והרנינו כל ישׁרי לב׃",
      "info": ""
    }
  ]
}