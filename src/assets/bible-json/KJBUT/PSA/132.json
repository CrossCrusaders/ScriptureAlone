{
  "header": "",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 132,
      "verse_start": 1,
      "verse_end": 1,
      "text": "שׁיר המעלות זכור יהוה לדוד את כל ענותו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 132,
      "verse_start": 2,
      "verse_end": 2,
      "text": "אשׁר נשׁבע ליהוה נדר לאביר יעקב׃",
      "info": ""
    },
    {
      "book_id": "PSA",
      "book_name": "Psalms",
      "chapter": 132,
      "verse_start": 3,
      "verse_end": 3,
      "text": "אם אבא באהל ביתי אם אעלה על ערשׂ יצועי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 132,
      "verse_start": 4,
      "verse_end": 4,
      "text": "אם אתן שׁנת לעיני לעפעפי תנומה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 132,
      "verse_start": 5,
      "verse_end": 5,
      "text": "עד אמצא מקום ליהוה משׁכנות לאביר יעקב׃",
      "info": ""
    },
    {
      "book_id": "PSA",
      "book_name": "Psalms",
      "chapter": 132,
      "verse_start": 6,
      "verse_end": 6,
      "text": "הנה שׁמענוה באפרתה מצאנוה בשׂדי יער׃",
      "info": ""
    },
    {
      "book_id": "PSA",
      "book_name": "Psalms",
      "chapter": 132,
      "verse_start": 7,
      "verse_end": 7,
      "text": "נבואה למשׁכנותיו נשׁתחוה להדם רגליו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 132,
      "verse_start": 8,
      "verse_end": 8,
      "text": "קומה יהוה למנוחתך אתה וארון עזך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 132,
      "verse_start": 9,
      "verse_end": 9,
      "text": "כהניך ילבשׁו צדק וחסידיך ירננו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 132,
      "verse_start": 10,
      "verse_end": 10,
      "text": "בעבור דוד עבדך אל תשׁב פני משׁיחך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 132,
      "verse_start": 11,
      "verse_end": 11,
      "text": "נשׁבע יהוה לדוד אמת לא ישׁוב ממנה מפרי בטנך אשׁית לכסא׃",
      "info": ""
    },
    {
      "book_id": "PSA",
      "book_name": "Psalms",
      "chapter": 132,
      "verse_start": 12,
      "verse_end": 12,
      "text": "אם ישׁמרו בניך בריתי ועדתי זו אלמדם גם בניהם עדי עד ישׁבו לכסא׃",
      "info": ""
    },
    {
      "book_id": "PSA",
      "book_name": "Psalms",
      "chapter": 132,
      "verse_start": 13,
      "verse_end": 13,
      "text": "כי בחר יהוה בציון אוה למושׁב׃",
      "info": ""
    },
    {
      "book_id": "PSA",
      "book_name": "Psalms",
      "chapter": 132,
      "verse_start": 14,
      "verse_end": 14,
      "text": "זאת מנוחתי עדי עד פה אשׁב כי אותיה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 132,
      "verse_start": 15,
      "verse_end": 15,
      "text": "צידה ברך אברך אביוניה אשׂביע לחם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 132,
      "verse_start": 16,
      "verse_end": 16,
      "text": "וכהניה אלבישׁ ישׁע וחסידיה רנן ירננו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 132,
      "verse_start": 17,
      "verse_end": 17,
      "text": "שׁם אצמיח קרן לדוד ערכתי נר למשׁיחי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 132,
      "verse_start": 18,
      "verse_end": 18,
      "text": "אויביו אלבישׁ בשׁת ועליו יציץ נזרו׃",
      "info": ""
    }
  ]
}