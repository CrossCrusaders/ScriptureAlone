{
  "header": "למנצח על הגתית מזמור לדוד׃",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 8,
      "verse_start": 1,
      "verse_end": 1,
      "text": " יהוה אדנינו מה אדיר שׁמך בכל הארץ אשׁר תנה הודך על השׁמים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 8,
      "verse_start": 2,
      "verse_end": 2,
      "text": "מפי עוללים וינקים יסדת עז למען צורריך להשׁבית אויב ומתנקם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 8,
      "verse_start": 3,
      "verse_end": 3,
      "text": "כי אראה שׁמיך מעשׂי אצבעתיך ירח וכוכבים אשׁר כוננתה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 8,
      "verse_start": 4,
      "verse_end": 4,
      "text": "מה אנושׁ כי תזכרנו ובן אדם כי תפקדנו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 8,
      "verse_start": 5,
      "verse_end": 5,
      "text": "ותחסרהו מעט מאלהים וכבוד והדר תעטרהו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 8,
      "verse_start": 6,
      "verse_end": 6,
      "text": "תמשׁילהו במעשׂי ידיך כל שׁתה תחת רגליו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 8,
      "verse_start": 7,
      "verse_end": 7,
      "text": "צנה ואלפים כלם וגם בהמות שׂדי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 8,
      "verse_start": 8,
      "verse_end": 8,
      "text": "צפור שׁמים ודגי הים עבר ארחות ימים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 8,
      "verse_start": 9,
      "verse_end": 9,
      "text": "יהוה אדנינו מה אדיר שׁמך בכל הארץ׃",
      "info": ""
    }
  ]
}