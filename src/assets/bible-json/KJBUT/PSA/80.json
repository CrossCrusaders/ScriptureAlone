{
  "header": "",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 80,
      "verse_start": 1,
      "verse_end": 1,
      "text": "רעה ישׂראל האזינה נהג כצאן יוסף ישׁב הכרובים הופיעה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 80,
      "verse_start": 2,
      "verse_end": 2,
      "text": "לפני אפרים ובנימן ומנשׁה עוררה את גבורתך ולכה לישׁעתה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 80,
      "verse_start": 3,
      "verse_end": 3,
      "text": "אלהים השׁיבנו והאר פניך ונושׁעה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 80,
      "verse_start": 4,
      "verse_end": 4,
      "text": "יהוה אלהים צבאות עד מתי עשׁנת בתפלת עמך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 80,
      "verse_start": 5,
      "verse_end": 5,
      "text": "האכלתם לחם דמעה ותשׁקמו בדמעות שׁלישׁ׃",
      "info": ""
    },
    {
      "book_id": "PSA",
      "book_name": "Psalms",
      "chapter": 80,
      "verse_start": 6,
      "verse_end": 6,
      "text": "תשׂימנו מדון לשׁכנינו ואיבינו ילעגו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 80,
      "verse_start": 7,
      "verse_end": 7,
      "text": "אלהים צבאות השׁיבנו והאר פניך ונושׁעה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 80,
      "verse_start": 8,
      "verse_end": 8,
      "text": "גפן ממצרים תסיע תגרשׁ גוים ותטעה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 80,
      "verse_start": 9,
      "verse_end": 9,
      "text": "פנית לפניה ותשׁרשׁ שׁרשׁיה ותמלא ארץ׃",
      "info": ""
    },
    {
      "book_id": "PSA",
      "book_name": "Psalms",
      "chapter": 80,
      "verse_start": 10,
      "verse_end": 10,
      "text": "כסו הרים צלה וענפיה ארזי אל׃",
      "info": ""
    },
    {
      "book_id": "PSA",
      "book_name": "Psalms",
      "chapter": 80,
      "verse_start": 11,
      "verse_end": 11,
      "text": "תשׁלח קצירה עד ים ואל נהר יונקותיה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 80,
      "verse_start": 12,
      "verse_end": 12,
      "text": "למה פרצת גדריה וארוה כל עברי דרך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 80,
      "verse_start": 13,
      "verse_end": 13,
      "text": "יכרסמנה חזיר מיער וזיז שׂדי ירענה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 80,
      "verse_start": 14,
      "verse_end": 14,
      "text": "אלהים צבאות שׁוב נא הבט משׁמים וראה ופקד גפן זאת׃",
      "info": ""
    },
    {
      "book_id": "PSA",
      "book_name": "Psalms",
      "chapter": 80,
      "verse_start": 15,
      "verse_end": 15,
      "text": "וכנה אשׁר נטעה ימינך ועל בן אמצתה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 80,
      "verse_start": 16,
      "verse_end": 16,
      "text": "שׂרפה באשׁ כסוחה מגערת פניך יאבדו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 80,
      "verse_start": 17,
      "verse_end": 17,
      "text": "תהי ידך על אישׁ ימינך על בן אדם אמצת׃",
      "info": ""
    },
    {
      "book_id": "PSA",
      "book_name": "Psalms",
      "chapter": 80,
      "verse_start": 18,
      "verse_end": 18,
      "text": "ולא נסוג ממך תחינו ובשׁמך נקרא׃",
      "info": ""
    },
    {
      "book_id": "PSA",
      "book_name": "Psalms",
      "chapter": 80,
      "verse_start": 19,
      "verse_end": 19,
      "text": "יהוה אלהים צבאות השׁיבנו האר פניך ונושׁעה׃",
      "info": ""
    }
  ]
}