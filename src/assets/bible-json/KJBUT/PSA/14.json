{
  "header": "",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 14,
      "verse_start": 1,
      "verse_end": 1,
      "text": "למנצח לדוד אמר נבל בלבו אין אלהים השׁחיתו התעיבו עלילה אין עשׂה טוב׃",
      "info": ""
    },
    {
      "book_id": "PSA",
      "book_name": "Psalms",
      "chapter": 14,
      "verse_start": 2,
      "verse_end": 2,
      "text": "יהוה משׁמים השׁקיף על בני אדם לראות הישׁ משׂכיל דרשׁ את אלהים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 14,
      "verse_start": 3,
      "verse_end": 3,
      "text": "הכל סר יחדו נאלחו אין עשׂה טוב אין גם אחד׃",
      "info": ""
    },
    {
      "book_id": "PSA",
      "book_name": "Psalms",
      "chapter": 14,
      "verse_start": 4,
      "verse_end": 4,
      "text": "הלא ידעו כל פעלי און אכלי עמי אכלו לחם יהוה לא קראו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 14,
      "verse_start": 5,
      "verse_end": 5,
      "text": "שׁם פחדו פחד כי אלהים בדור צדיק׃",
      "info": ""
    },
    {
      "book_id": "PSA",
      "book_name": "Psalms",
      "chapter": 14,
      "verse_start": 6,
      "verse_end": 6,
      "text": "עצת עני תבישׁו כי יהוה מחסהו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 14,
      "verse_start": 7,
      "verse_end": 7,
      "text": "מי יתן מציון ישׁועת ישׂראל בשׁוב יהוה שׁבות עמו יגל יעקב ישׂמח ישׂראל׃",
      "info": ""
    }
  ]
}