{
  "header": "למנצח לבני קרח מזמור׃",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 85,
      "verse_start": 1,
      "verse_end": 1,
      "text": " רצית יהוה ארצך שׁבת שׁבות יעקב׃",
      "info": ""
    },
    {
      "book_id": "PSA",
      "book_name": "Psalms",
      "chapter": 85,
      "verse_start": 2,
      "verse_end": 2,
      "text": "נשׂאת עון עמך כסית כל חטאתם סלה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 85,
      "verse_start": 3,
      "verse_end": 3,
      "text": "אספת כל עברתך השׁיבות מחרון אפך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 85,
      "verse_start": 4,
      "verse_end": 4,
      "text": "שׁובנו אלהי ישׁענו והפר כעסך עמנו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 85,
      "verse_start": 5,
      "verse_end": 5,
      "text": "הלעולם תאנף בנו תמשׁך אפך לדר ודר׃",
      "info": ""
    },
    {
      "book_id": "PSA",
      "book_name": "Psalms",
      "chapter": 85,
      "verse_start": 6,
      "verse_end": 6,
      "text": "הלא אתה תשׁוב תחינו ועמך ישׂמחו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 85,
      "verse_start": 7,
      "verse_end": 7,
      "text": "הראנו יהוה חסדך וישׁעך תתן׃",
      "info": ""
    },
    {
      "book_id": "PSA",
      "book_name": "Psalms",
      "chapter": 85,
      "verse_start": 8,
      "verse_end": 8,
      "text": "אשׁמעה מה ידבר האל יהוה כי ידבר שׁלום אל עמו ואל חסידיו ואל ישׁובו לכסלה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 85,
      "verse_start": 9,
      "verse_end": 9,
      "text": "אך קרוב ליראיו ישׁעו לשׁכן כבוד בארצנו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 85,
      "verse_start": 10,
      "verse_end": 10,
      "text": "חסד ואמת נפגשׁו צדק ושׁלום נשׁקו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 85,
      "verse_start": 11,
      "verse_end": 11,
      "text": "אמת מארץ תצמח וצדק משׁמים נשׁקף׃",
      "info": ""
    },
    {
      "book_id": "PSA",
      "book_name": "Psalms",
      "chapter": 85,
      "verse_start": 12,
      "verse_end": 12,
      "text": "גם יהוה יתן הטוב וארצנו תתן יבולה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 85,
      "verse_start": 13,
      "verse_end": 13,
      "text": "צדק לפניו יהלך וישׂם לדרך פעמיו׃",
      "info": ""
    }
  ]
}