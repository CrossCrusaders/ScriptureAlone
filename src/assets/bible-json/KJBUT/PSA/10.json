{
  "header": "",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 10,
      "verse_start": 1,
      "verse_end": 1,
      "text": "למה יהוה תעמד ברחוק תעלים לעתות בצרה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 10,
      "verse_start": 2,
      "verse_end": 2,
      "text": "בגאות רשׁע ידלק עני יתפשׂו במזמות זו חשׁבו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 10,
      "verse_start": 3,
      "verse_end": 3,
      "text": "כי הלל רשׁע על תאות נפשׁו ובצע ברך נאץ יהוה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 10,
      "verse_start": 4,
      "verse_end": 4,
      "text": "רשׁע כגבה אפו בל ידרשׁ אין אלהים כל מזמותיו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 10,
      "verse_start": 5,
      "verse_end": 5,
      "text": "יחילו דרכו בכל עת מרום משׁפטיך מנגדו כל צורריו יפיח׃",
      "info": ""
    },
    {
      "book_id": "PSA",
      "book_name": "Psalms",
      "chapter": 10,
      "verse_start": 6,
      "verse_end": 6,
      "text": "אמר בלבו בל אמוט לדר ודר אשׁר לא ברע׃",
      "info": ""
    },
    {
      "book_id": "PSA",
      "book_name": "Psalms",
      "chapter": 10,
      "verse_start": 7,
      "verse_end": 7,
      "text": "אלה פיהו מלא ומרמות ותך תחת לשׁונו עמל ואון׃",
      "info": ""
    },
    {
      "book_id": "PSA",
      "book_name": "Psalms",
      "chapter": 10,
      "verse_start": 8,
      "verse_end": 8,
      "text": "ישׁב במארב חצרים במסתרים יהרג נקי עיניו לחלכה יצפנו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 10,
      "verse_start": 9,
      "verse_end": 9,
      "text": "יארב במסתר כאריה בסכה יארב לחטוף עני יחטף עני במשׁכו ברשׁתו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 10,
      "verse_start": 10,
      "verse_end": 10,
      "text": "ודכה ישׁח ונפל בעצומיו חלכאים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 10,
      "verse_start": 11,
      "verse_end": 11,
      "text": "אמר בלבו שׁכח אל הסתיר פניו בל ראה לנצח׃",
      "info": ""
    },
    {
      "book_id": "PSA",
      "book_name": "Psalms",
      "chapter": 10,
      "verse_start": 12,
      "verse_end": 12,
      "text": "קומה יהוה אל נשׂא ידך אל תשׁכח עניים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 10,
      "verse_start": 13,
      "verse_end": 13,
      "text": "על מה נאץ רשׁע אלהים אמר בלבו לא תדרשׁ׃",
      "info": ""
    },
    {
      "book_id": "PSA",
      "book_name": "Psalms",
      "chapter": 10,
      "verse_start": 14,
      "verse_end": 14,
      "text": "ראתה כי אתה עמל וכעס תביט לתת בידך עליך יעזב חלכה יתום אתה היית עוזר׃",
      "info": ""
    },
    {
      "book_id": "PSA",
      "book_name": "Psalms",
      "chapter": 10,
      "verse_start": 15,
      "verse_end": 15,
      "text": "שׁבר זרוע רשׁע ורע תדרושׁ רשׁעו בל תמצא׃",
      "info": ""
    },
    {
      "book_id": "PSA",
      "book_name": "Psalms",
      "chapter": 10,
      "verse_start": 16,
      "verse_end": 16,
      "text": "יהוה מלך עולם ועד אבדו גוים מארצו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 10,
      "verse_start": 17,
      "verse_end": 17,
      "text": "תאות ענוים שׁמעת יהוה תכין לבם תקשׁיב אזנך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 10,
      "verse_start": 18,
      "verse_end": 18,
      "text": "לשׁפט יתום ודך בל יוסיף עוד לערץ אנושׁ מן הארץ׃",
      "info": ""
    }
  ]
}