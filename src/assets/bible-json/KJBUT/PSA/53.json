{
  "header": "למנצח על מחלת משׂכיל לדוד׃",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 53,
      "verse_start": 1,
      "verse_end": 1,
      "text": " אמר נבל בלבו אין אלהים השׁחיתו והתעיבו עול אין עשׂה טוב׃",
      "info": ""
    },
    {
      "book_id": "PSA",
      "book_name": "Psalms",
      "chapter": 53,
      "verse_start": 2,
      "verse_end": 2,
      "text": "אלהים משׁמים השׁקיף על בני אדם לראות הישׁ משׂכיל דרשׁ את אלהים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 53,
      "verse_start": 3,
      "verse_end": 3,
      "text": "כלו סג יחדו נאלחו אין עשׂה טוב אין גם אחד׃",
      "info": ""
    },
    {
      "book_id": "PSA",
      "book_name": "Psalms",
      "chapter": 53,
      "verse_start": 4,
      "verse_end": 4,
      "text": "הלא ידעו פעלי און אכלי עמי אכלו לחם אלהים לא קראו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 53,
      "verse_start": 5,
      "verse_end": 5,
      "text": "שׁם פחדו פחד לא היה פחד כי אלהים פזר עצמות חנך הבשׁתה כי אלהים מאסם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 53,
      "verse_start": 6,
      "verse_end": 6,
      "text": "מי יתן מציון ישׁעות ישׂראל בשׁוב אלהים שׁבות עמו יגל יעקב ישׂמח ישׂראל׃",
      "info": ""
    }
  ]
}