{
  "header": "",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 102,
      "verse_start": 1,
      "verse_end": 1,
      "text": "יהוה שׁמעה תפלתי ושׁועתי אליך תבוא׃",
      "info": ""
    },
    {
      "book_id": "PSA",
      "book_name": "Psalms",
      "chapter": 102,
      "verse_start": 2,
      "verse_end": 2,
      "text": "אל תסתר פניך ממני ביום צר לי הטה אלי אזנך ביום אקרא מהר ענני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 102,
      "verse_start": 3,
      "verse_end": 3,
      "text": "כי כלו בעשׁן ימי ועצמותי כמו קד נחרו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 102,
      "verse_start": 4,
      "verse_end": 4,
      "text": "הוכה כעשׂב ויבשׁ לבי כי שׁכחתי מאכל לחמי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 102,
      "verse_start": 5,
      "verse_end": 5,
      "text": "מקול אנחתי דבקה עצמי לבשׂרי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 102,
      "verse_start": 6,
      "verse_end": 6,
      "text": "דמיתי לקאת מדבר הייתי ככוס חרבות׃",
      "info": ""
    },
    {
      "book_id": "PSA",
      "book_name": "Psalms",
      "chapter": 102,
      "verse_start": 7,
      "verse_end": 7,
      "text": "שׁקדתי ואהיה כצפור בודד על גג׃",
      "info": ""
    },
    {
      "book_id": "PSA",
      "book_name": "Psalms",
      "chapter": 102,
      "verse_start": 8,
      "verse_end": 8,
      "text": "כל היום חרפוני אויבי מהוללי בי נשׁבעו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 102,
      "verse_start": 9,
      "verse_end": 9,
      "text": "כי אפר כלחם אכלתי ושׁקוי בבכי מסכתי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 102,
      "verse_start": 10,
      "verse_end": 10,
      "text": "מפני זעמך וקצפך כי נשׂאתני ותשׁליכני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 102,
      "verse_start": 11,
      "verse_end": 11,
      "text": "ימי כצל נטוי ואני כעשׂב איבשׁ׃",
      "info": ""
    },
    {
      "book_id": "PSA",
      "book_name": "Psalms",
      "chapter": 102,
      "verse_start": 12,
      "verse_end": 12,
      "text": "ואתה יהוה לעולם תשׁב וזכרך לדר ודר׃",
      "info": ""
    },
    {
      "book_id": "PSA",
      "book_name": "Psalms",
      "chapter": 102,
      "verse_start": 13,
      "verse_end": 13,
      "text": "אתה תקום תרחם ציון כי עת לחננה כי בא מועד׃",
      "info": ""
    },
    {
      "book_id": "PSA",
      "book_name": "Psalms",
      "chapter": 102,
      "verse_start": 14,
      "verse_end": 14,
      "text": "כי רצו עבדיך את אבניה ואת עפרה יחננו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 102,
      "verse_start": 15,
      "verse_end": 15,
      "text": "וייראו גוים את שׁם יהוה וכל מלכי הארץ את כבודך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 102,
      "verse_start": 16,
      "verse_end": 16,
      "text": "כי בנה יהוה ציון נראה בכבודו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 102,
      "verse_start": 17,
      "verse_end": 17,
      "text": "פנה אל תפלת הערער ולא בזה את תפלתם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 102,
      "verse_start": 18,
      "verse_end": 18,
      "text": "תכתב זאת לדור אחרון ועם נברא יהלל יה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 102,
      "verse_start": 19,
      "verse_end": 19,
      "text": "כי השׁקיף ממרום קדשׁו יהוה משׁמים אל ארץ הביט׃",
      "info": ""
    },
    {
      "book_id": "PSA",
      "book_name": "Psalms",
      "chapter": 102,
      "verse_start": 20,
      "verse_end": 20,
      "text": "לשׁמע אנקת אסיר לפתח בני תמותה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 102,
      "verse_start": 21,
      "verse_end": 21,
      "text": "לספר בציון שׁם יהוה ותהלתו בירושׁלם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 102,
      "verse_start": 22,
      "verse_end": 22,
      "text": "בהקבץ עמים יחדו וממלכות לעבד את יהוה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 102,
      "verse_start": 23,
      "verse_end": 23,
      "text": "ענה בדרך כחו קצר ימי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 102,
      "verse_start": 24,
      "verse_end": 24,
      "text": "אמר אלי אל תעלני בחצי ימי בדור דורים שׁנותיך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 102,
      "verse_start": 25,
      "verse_end": 25,
      "text": "לפנים הארץ יסדת ומעשׂה ידיך שׁמים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 102,
      "verse_start": 26,
      "verse_end": 26,
      "text": "המה יאבדו ואתה תעמד וכלם כבגד יבלו כלבושׁ תחליפם ויחלפו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 102,
      "verse_start": 27,
      "verse_end": 27,
      "text": "ואתה הוא ושׁנותיך לא יתמו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 102,
      "verse_start": 28,
      "verse_end": 28,
      "text": "בני עבדיך ישׁכונו וזרעם לפניך יכון׃",
      "info": ""
    }
  ]
}