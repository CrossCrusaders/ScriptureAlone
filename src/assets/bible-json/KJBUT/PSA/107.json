{
  "header": "",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 107,
      "verse_start": 1,
      "verse_end": 1,
      "text": "הדו ליהוה כי טוב כי לעולם חסדו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 2,
      "verse_end": 2,
      "text": "יאמרו גאולי יהוה אשׁר גאלם מיד צר׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 3,
      "verse_end": 3,
      "text": "ומארצות קבצם ממזרח וממערב מצפון ומים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 4,
      "verse_end": 4,
      "text": "תעו במדבר בישׁימון דרך עיר מושׁב לא מצאו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 5,
      "verse_end": 5,
      "text": "רעבים גם צמאים נפשׁם בהם תתעטף׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 6,
      "verse_end": 6,
      "text": "ויצעקו אל יהוה בצר להם ממצוקותיהם יצילם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 7,
      "verse_end": 7,
      "text": "וידריכם בדרך ישׁרה ללכת אל עיר מושׁב׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 8,
      "verse_end": 8,
      "text": "יודו ליהוה חסדו ונפלאותיו לבני אדם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 9,
      "verse_end": 9,
      "text": "כי השׂביע נפשׁ שׁקקה ונפשׁ רעבה מלא טוב׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 10,
      "verse_end": 10,
      "text": "ישׁבי חשׁך וצלמות אסירי עני וברזל׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 11,
      "verse_end": 11,
      "text": "כי המרו אמרי אל ועצת עליון נאצו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 12,
      "verse_end": 12,
      "text": "ויכנע בעמל לבם כשׁלו ואין עזר׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 13,
      "verse_end": 13,
      "text": "ויזעקו אל יהוה בצר להם ממצקותיהם יושׁיעם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 14,
      "verse_end": 14,
      "text": "יוציאם מחשׁך וצלמות ומוסרותיהם ינתק׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 15,
      "verse_end": 15,
      "text": "יודו ליהוה חסדו ונפלאותיו לבני אדם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 16,
      "verse_end": 16,
      "text": "כי שׁבר דלתות נחשׁת ובריחי ברזל גדע׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 17,
      "verse_end": 17,
      "text": "אולים מדרך פשׁעם ומעונתיהם יתענו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 18,
      "verse_end": 18,
      "text": "כל אכל תתעב נפשׁם ויגיעו עד שׁערי מות׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 19,
      "verse_end": 19,
      "text": "ויזעקו אל יהוה בצר להם ממצקותיהם יושׁיעם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 20,
      "verse_end": 20,
      "text": "ישׁלח דברו וירפאם וימלט משׁחיתותם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 21,
      "verse_end": 21,
      "text": "יודו ליהוה חסדו ונפלאותיו לבני אדם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 22,
      "verse_end": 22,
      "text": "ויזבחו זבחי תודה ויספרו מעשׂיו ברנה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 23,
      "verse_end": 23,
      "text": "יורדי הים באניות עשׂי מלאכה במים רבים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 24,
      "verse_end": 24,
      "text": "המה ראו מעשׂי יהוה ונפלאותיו במצולה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 25,
      "verse_end": 25,
      "text": "ויאמר ויעמד רוח סערה ותרומם גליו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 26,
      "verse_end": 26,
      "text": "יעלו שׁמים ירדו תהומות נפשׁם ברעה תתמוגג׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 27,
      "verse_end": 27,
      "text": "יחוגו וינועו כשׁכור וכל חכמתם תתבלע׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 28,
      "verse_end": 28,
      "text": "ויצעקו אל יהוה בצר להם וממצוקתיהם יוציאם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 29,
      "verse_end": 29,
      "text": "יקם סערה לדממה ויחשׁו גליהם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 30,
      "verse_end": 30,
      "text": "וישׂמחו כי ישׁתקו וינחם אל מחוז חפצם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 31,
      "verse_end": 31,
      "text": "יודו ליהוה חסדו ונפלאותיו לבני אדם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 32,
      "verse_end": 32,
      "text": "וירממוהו בקהל עם ובמושׁב זקנים יהללוהו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 33,
      "verse_end": 33,
      "text": "ישׂם נהרות למדבר ומצאי מים לצמאון׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 34,
      "verse_end": 34,
      "text": "ארץ פרי למלחה מרעת ישׁבי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 35,
      "verse_end": 35,
      "text": "ישׂם מדבר לאגם מים וארץ ציה למצאי מים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 36,
      "verse_end": 36,
      "text": "ויושׁב שׁם רעבים ויכוננו עיר מושׁב׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 37,
      "verse_end": 37,
      "text": "ויזרעו שׂדות ויטעו כרמים ויעשׂו פרי תבואה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 38,
      "verse_end": 38,
      "text": "ויברכם וירבו מאד ובהמתם לא ימעיט׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 39,
      "verse_end": 39,
      "text": "וימעטו וישׁחו מעצר רעה ויגון׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 40,
      "verse_end": 40,
      "text": "שׁפך בוז על נדיבים ויתעם בתהו לא דרך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 41,
      "verse_end": 41,
      "text": "וישׂגב אביון מעוני וישׂם כצאן משׁפחות׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 42,
      "verse_end": 42,
      "text": "יראו ישׁרים וישׂמחו וכל עולה קפצה פיה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 107,
      "verse_start": 43,
      "verse_end": 43,
      "text": "מי חכם וישׁמר אלה ויתבוננו חסדי יהוה׃",
      "info": ""
    }
  ]
}