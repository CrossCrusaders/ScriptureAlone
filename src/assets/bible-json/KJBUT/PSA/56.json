{
  "header": "למנצח על יונת אלם רחקים לדוד מכתם באחז אתו פלשׁתים בגת׃",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 56,
      "verse_start": 1,
      "verse_end": 1,
      "text": " חנני אלהים כי שׁאפני אנושׁ כל היום לחם ילחצני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 56,
      "verse_start": 2,
      "verse_end": 2,
      "text": "שׁאפו שׁוררי כל היום כי רבים לחמים לי מרום׃",
      "info": ""
    },
    {
      "book_id": "PSA",
      "book_name": "Psalms",
      "chapter": 56,
      "verse_start": 3,
      "verse_end": 3,
      "text": "יום אירא אני אליך אבטח׃",
      "info": ""
    },
    {
      "book_id": "PSA",
      "book_name": "Psalms",
      "chapter": 56,
      "verse_start": 4,
      "verse_end": 4,
      "text": "באלהים אהלל דברו באלהים בטחתי לא אירא מה יעשׂה בשׂר׃",
      "info": ""
    },
    {
      "book_id": "PSA",
      "book_name": "Psalms",
      "chapter": 56,
      "verse_start": 5,
      "verse_end": 5,
      "text": "כל היום דברי יעצבו עלי כל מחשׁבתם לרע׃",
      "info": ""
    },
    {
      "book_id": "PSA",
      "book_name": "Psalms",
      "chapter": 56,
      "verse_start": 6,
      "verse_end": 6,
      "text": "יגורו יצפינו המה עקבי ישׁמרו כאשׁר קוו נפשׁי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 56,
      "verse_start": 7,
      "verse_end": 7,
      "text": "על און פלט למו באף עמים הורד אלהים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 56,
      "verse_start": 8,
      "verse_end": 8,
      "text": "נדי ספרתה אתה שׂימה דמעתי בנאדך הלא בספרתך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 56,
      "verse_start": 9,
      "verse_end": 9,
      "text": "אז ישׁובו אויבי אחור ביום אקרא זה ידעתי כי אלהים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 56,
      "verse_start": 10,
      "verse_end": 10,
      "text": "באלהים אהלל דבר ביהוה אהלל דבר׃",
      "info": ""
    },
    {
      "book_id": "PSA",
      "book_name": "Psalms",
      "chapter": 56,
      "verse_start": 11,
      "verse_end": 11,
      "text": "באלהים בטחתי לא אירא מה יעשׂה אדם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 56,
      "verse_start": 12,
      "verse_end": 12,
      "text": "עלי אלהים נדריך אשׁלם תודת׃",
      "info": ""
    },
    {
      "book_id": "PSA",
      "book_name": "Psalms",
      "chapter": 56,
      "verse_start": 13,
      "verse_end": 13,
      "text": "כי הצלת נפשׁי ממות הלא רגלי מדחי להתהלך לפני אלהים באור החיים׃",
      "info": ""
    }
  ]
}