{
  "header": "למנצח אל הנחילות מזמור לדוד׃",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 5,
      "verse_start": 1,
      "verse_end": 1,
      "text": " אמרי האזינה יהוה בינה הגיגי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 5,
      "verse_start": 2,
      "verse_end": 2,
      "text": "הקשׁיבה לקול שׁועי מלכי ואלהי כי אליך אתפלל׃",
      "info": ""
    },
    {
      "book_id": "PSA",
      "book_name": "Psalms",
      "chapter": 5,
      "verse_start": 3,
      "verse_end": 3,
      "text": "יהוה בקר תשׁמע קולי בקר אערך לך ואצפה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 5,
      "verse_start": 4,
      "verse_end": 4,
      "text": "כי לא אל חפץ רשׁע אתה לא יגרך רע׃",
      "info": ""
    },
    {
      "book_id": "PSA",
      "book_name": "Psalms",
      "chapter": 5,
      "verse_start": 5,
      "verse_end": 5,
      "text": "לא יתיצבו הוללים לנגד עיניך שׂנאת כל פעלי און׃",
      "info": ""
    },
    {
      "book_id": "PSA",
      "book_name": "Psalms",
      "chapter": 5,
      "verse_start": 6,
      "verse_end": 6,
      "text": "תאבד דברי כזב אישׁ דמים ומרמה יתעב יהוה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 5,
      "verse_start": 7,
      "verse_end": 7,
      "text": "ואני ברב חסדך אבוא ביתך אשׁתחוה אל היכל קדשׁך ביראתך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 5,
      "verse_start": 8,
      "verse_end": 8,
      "text": "יהוה נחני בצדקתך למען שׁוררי הושׁר לפני דרכך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 5,
      "verse_start": 9,
      "verse_end": 9,
      "text": "כי אין בפיהו נכונה קרבם הוות קבר פתוח גרונם לשׁונם יחליקון׃",
      "info": ""
    },
    {
      "book_id": "PSA",
      "book_name": "Psalms",
      "chapter": 5,
      "verse_start": 10,
      "verse_end": 10,
      "text": "האשׁימם אלהים יפלו ממעצותיהם ברב פשׁעיהם הדיחמו כי מרו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 5,
      "verse_start": 11,
      "verse_end": 11,
      "text": "וישׂמחו כל חוסי בך לעולם ירננו ותסך עלימו ויעלצו בך אהבי שׁמך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 5,
      "verse_start": 12,
      "verse_end": 12,
      "text": "כי אתה תברך צדיק יהוה כצנה רצון תעטרנו׃",
      "info": ""
    }
  ]
}