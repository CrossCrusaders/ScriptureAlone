{
  "header": "",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 78,
      "verse_start": 1,
      "verse_end": 1,
      "text": "משׂכיל לאסף האזינה עמי תורתי הטו אזנכם לאמרי פי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 2,
      "verse_end": 2,
      "text": "אפתחה במשׁל פי אביעה חידות מני קדם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 3,
      "verse_end": 3,
      "text": "אשׁר שׁמענו ונדעם ואבותינו ספרו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 4,
      "verse_end": 4,
      "text": "לא נכחד מבניהם לדור אחרון מספרים תהלות יהוה ועזוזו ונפלאותיו אשׁר עשׂה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 5,
      "verse_end": 5,
      "text": "ויקם עדות ביעקב ותורה שׂם בישׂראל אשׁר צוה את אבותינו להודיעם לבניהם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 6,
      "verse_end": 6,
      "text": "למען ידעו דור אחרון בנים יולדו יקמו ויספרו לבניהם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 7,
      "verse_end": 7,
      "text": "וישׂימו באלהים כסלם ולא ישׁכחו מעללי אל ומצותיו ינצרו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 8,
      "verse_end": 8,
      "text": "ולא יהיו כאבותם דור סורר ומרה דור לא הכין לבו ולא נאמנה את אל רוחו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 9,
      "verse_end": 9,
      "text": "בני אפרים נושׁקי רומי קשׁת הפכו ביום קרב׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 10,
      "verse_end": 10,
      "text": "לא שׁמרו ברית אלהים ובתורתו מאנו ללכת׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 11,
      "verse_end": 11,
      "text": "וישׁכחו עלילותיו ונפלאותיו אשׁר הראם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 12,
      "verse_end": 12,
      "text": "נגד אבותם עשׂה פלא בארץ מצרים שׂדה צען׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 13,
      "verse_end": 13,
      "text": "בקע ים ויעבירם ויצב מים כמו נד׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 14,
      "verse_end": 14,
      "text": "וינחם בענן יומם וכל הלילה באור אשׁ׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 15,
      "verse_end": 15,
      "text": "יבקע צרים במדבר וישׁק כתהמות רבה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 16,
      "verse_end": 16,
      "text": "ויוצא נוזלים מסלע ויורד כנהרות מים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 17,
      "verse_end": 17,
      "text": "ויוסיפו עוד לחטא לו למרות עליון בציה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 18,
      "verse_end": 18,
      "text": "וינסו אל בלבבם לשׁאל אכל לנפשׁם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 19,
      "verse_end": 19,
      "text": "וידברו באלהים אמרו היוכל אל לערך שׁלחן במדבר׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 20,
      "verse_end": 20,
      "text": "הן הכה צור ויזובו מים ונחלים ישׁטפו הגם לחם יוכל תת אם יכין שׁאר לעמו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 21,
      "verse_end": 21,
      "text": "לכן שׁמע יהוה ויתעבר ואשׁ נשׂקה ביעקב וגם אף עלה בישׂראל׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 22,
      "verse_end": 22,
      "text": "כי לא האמינו באלהים ולא בטחו בישׁועתו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 23,
      "verse_end": 23,
      "text": "ויצו שׁחקים ממעל ודלתי שׁמים פתח׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 24,
      "verse_end": 24,
      "text": "וימטר עליהם מן לאכל ודגן שׁמים נתן׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 25,
      "verse_end": 25,
      "text": "לחם אבירים אכל אישׁ צידה שׁלח להם לשׂבע׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 26,
      "verse_end": 26,
      "text": "יסע קדים בשׁמים וינהג בעזו תימן׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 27,
      "verse_end": 27,
      "text": "וימטר עליהם כעפר שׁאר וכחול ימים עוף כנף׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 28,
      "verse_end": 28,
      "text": "ויפל בקרב מחנהו סביב למשׁכנתיו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 29,
      "verse_end": 29,
      "text": "ויאכלו וישׂבעו מאד ותאותם יבא להם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 30,
      "verse_end": 30,
      "text": "לא זרו מתאותם עוד אכלם בפיהם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 31,
      "verse_end": 31,
      "text": "ואף אלהים עלה בהם ויהרג במשׁמניהם ובחורי ישׂראל הכריע׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 32,
      "verse_end": 32,
      "text": "בכל זאת חטאו עוד ולא האמינו בנפלאותיו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 33,
      "verse_end": 33,
      "text": "ויכל בהבל ימיהם ושׁנותם בבהלה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 34,
      "verse_end": 34,
      "text": "אם הרגם ודרשׁוהו ושׁבו ושׁחרו אל׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 35,
      "verse_end": 35,
      "text": "ויזכרו כי אלהים צורם ואל עליון גאלם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 36,
      "verse_end": 36,
      "text": "ויפתוהו בפיהם ובלשׁונם יכזבו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 37,
      "verse_end": 37,
      "text": "ולבם לא נכון עמו ולא נאמנו בבריתו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 38,
      "verse_end": 38,
      "text": "והוא רחום יכפר עון ולא ישׁחית והרבה להשׁיב אפו ולא יעיר כל חמתו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 39,
      "verse_end": 39,
      "text": "ויזכר כי בשׂר המה רוח הולך ולא ישׁוב׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 40,
      "verse_end": 40,
      "text": "כמה ימרוהו במדבר יעציבוהו בישׁימון׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 41,
      "verse_end": 41,
      "text": "וישׁובו וינסו אל וקדושׁ ישׂראל התוו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 42,
      "verse_end": 42,
      "text": "לא זכרו את ידו יום אשׁר פדם מני צר׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 43,
      "verse_end": 43,
      "text": "אשׁר שׂם במצרים אתותיו ומופתיו בשׂדה צען׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 44,
      "verse_end": 44,
      "text": "ויהפך לדם יאריהם ונזליהם בל ישׁתיון׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 45,
      "verse_end": 45,
      "text": "ישׁלח בהם ערב ויאכלם וצפרדע ותשׁחיתם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 46,
      "verse_end": 46,
      "text": "ויתן לחסיל יבולם ויגיעם לארבה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 47,
      "verse_end": 47,
      "text": "יהרג בברד גפנם ושׁקמותם בחנמל׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 48,
      "verse_end": 48,
      "text": "ויסגר לברד בעירם ומקניהם לרשׁפים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 49,
      "verse_end": 49,
      "text": "ישׁלח בם חרון אפו עברה וזעם וצרה משׁלחת מלאכי רעים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 50,
      "verse_end": 50,
      "text": "יפלס נתיב לאפו לא חשׂך ממות נפשׁם וחיתם לדבר הסגיר׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 51,
      "verse_end": 51,
      "text": "ויך כל בכור במצרים ראשׁית אונים באהלי חם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 52,
      "verse_end": 52,
      "text": "ויסע כצאן עמו וינהגם כעדר במדבר׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 53,
      "verse_end": 53,
      "text": "וינחם לבטח ולא פחדו ואת אויביהם כסה הים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 54,
      "verse_end": 54,
      "text": "ויביאם אל גבול קדשׁו הר זה קנתה ימינו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 55,
      "verse_end": 55,
      "text": "ויגרשׁ מפניהם גוים ויפילם בחבל נחלה וישׁכן באהליהם שׁבטי ישׂראל׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 56,
      "verse_end": 56,
      "text": "וינסו וימרו את אלהים עליון ועדותיו לא שׁמרו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 57,
      "verse_end": 57,
      "text": "ויסגו ויבגדו כאבותם נהפכו כקשׁת רמיה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 58,
      "verse_end": 58,
      "text": "ויכעיסוהו בבמותם ובפסיליהם יקניאוהו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 59,
      "verse_end": 59,
      "text": "שׁמע אלהים ויתעבר וימאס מאד בישׂראל׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 60,
      "verse_end": 60,
      "text": "ויטשׁ משׁכן שׁלו אהל שׁכן באדם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 61,
      "verse_end": 61,
      "text": "ויתן לשׁבי עזו ותפארתו ביד צר׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 62,
      "verse_end": 62,
      "text": "ויסגר לחרב עמו ובנחלתו התעבר׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 63,
      "verse_end": 63,
      "text": "בחוריו אכלה אשׁ ובתולתיו לא הוללו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 64,
      "verse_end": 64,
      "text": "כהניו בחרב נפלו ואלמנתיו לא תבכינה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 65,
      "verse_end": 65,
      "text": "ויקץ כישׁן אדני כגבור מתרונן מיין׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 66,
      "verse_end": 66,
      "text": "ויך צריו אחור חרפת עולם נתן׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 67,
      "verse_end": 67,
      "text": "וימאס באהל יוסף ובשׁבט אפרים לא בחר׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 68,
      "verse_end": 68,
      "text": "ויבחר את שׁבט יהודה את הר ציון אשׁר אהב׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 69,
      "verse_end": 69,
      "text": "ויבן כמו רמים מקדשׁו כארץ יסדה לעולם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 70,
      "verse_end": 70,
      "text": "ויבחר בדוד עבדו ויקחהו ממכלאת צאן׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 71,
      "verse_end": 71,
      "text": "מאחר עלות הביאו לרעות ביעקב עמו ובישׂראל נחלתו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 78,
      "verse_start": 72,
      "verse_end": 72,
      "text": "וירעם כתם לבבו ובתבונות כפיו ינחם׃",
      "info": ""
    }
  ]
}