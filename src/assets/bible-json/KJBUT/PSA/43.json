{
  "header": "",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 43,
      "verse_start": 1,
      "verse_end": 1,
      "text": "שׁפטני אלהים וריבה ריבי מגוי לא חסיד מאישׁ מרמה ועולה תפלטני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 43,
      "verse_start": 2,
      "verse_end": 2,
      "text": "כי אתה אלהי מעוזי למה זנחתני למה קדר אתהלך בלחץ אויב׃",
      "info": ""
    },
    {
      "book_id": "PSA",
      "book_name": "Psalms",
      "chapter": 43,
      "verse_start": 3,
      "verse_end": 3,
      "text": "שׁלח אורך ואמתך המה ינחוני יביאוני אל הר קדשׁך ואל משׁכנותיך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 43,
      "verse_start": 4,
      "verse_end": 4,
      "text": "ואבואה אל מזבח אלהים אל אל שׂמחת גילי ואודך בכנור אלהים אלהי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 43,
      "verse_start": 5,
      "verse_end": 5,
      "text": "מה תשׁתוחחי נפשׁי ומה תהמי עלי הוחילי לאלהים כי עוד אודנו ישׁועת פני ואלהי׃",
      "info": ""
    }
  ]
}