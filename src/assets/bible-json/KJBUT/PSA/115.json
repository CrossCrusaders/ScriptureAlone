{
  "header": "",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 115,
      "verse_start": 1,
      "verse_end": 1,
      "text": "לא לנו יהוה לא לנו כי לשׁמך תן כבוד על חסדך על אמתך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 115,
      "verse_start": 2,
      "verse_end": 2,
      "text": "למה יאמרו הגוים איה נא אלהיהם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 115,
      "verse_start": 3,
      "verse_end": 3,
      "text": "ואלהינו בשׁמים כל אשׁר חפץ עשׂה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 115,
      "verse_start": 4,
      "verse_end": 4,
      "text": "עצביהם כסף וזהב מעשׂה ידי אדם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 115,
      "verse_start": 5,
      "verse_end": 5,
      "text": "פה להם ולא ידברו עינים להם ולא יראו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 115,
      "verse_start": 6,
      "verse_end": 6,
      "text": "אזנים להם ולא ישׁמעו אף להם ולא יריחון׃",
      "info": ""
    },
    {
      "book_id": "PSA",
      "book_name": "Psalms",
      "chapter": 115,
      "verse_start": 7,
      "verse_end": 7,
      "text": "ידיהם ולא ימישׁון רגליהם ולא יהלכו לא יהגו בגרונם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 115,
      "verse_start": 8,
      "verse_end": 8,
      "text": "כמוהם יהיו עשׂיהם כל אשׁר בטח׃",
      "info": ""
    },
    {
      "book_id": "PSA",
      "book_name": "Psalms",
      "chapter": 115,
      "verse_start": 9,
      "verse_end": 9,
      "text": "ישׂראל בטח ביהוה עזרם ומגנם הוא׃",
      "info": ""
    },
    {
      "book_id": "PSA",
      "book_name": "Psalms",
      "chapter": 115,
      "verse_start": 10,
      "verse_end": 10,
      "text": "בית אהרן בטחו ביהוה עזרם ומגנם הוא׃",
      "info": ""
    },
    {
      "book_id": "PSA",
      "book_name": "Psalms",
      "chapter": 115,
      "verse_start": 11,
      "verse_end": 11,
      "text": "יראי יהוה בטחו ביהוה עזרם ומגנם הוא׃",
      "info": ""
    },
    {
      "book_id": "PSA",
      "book_name": "Psalms",
      "chapter": 115,
      "verse_start": 12,
      "verse_end": 12,
      "text": "יהוה זכרנו יברך יברך את בית ישׂראל יברך את בית אהרן׃",
      "info": ""
    },
    {
      "book_id": "PSA",
      "book_name": "Psalms",
      "chapter": 115,
      "verse_start": 13,
      "verse_end": 13,
      "text": "יברך יראי יהוה הקטנים עם הגדלים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 115,
      "verse_start": 14,
      "verse_end": 14,
      "text": "יסף יהוה עליכם עליכם ועל בניכם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 115,
      "verse_start": 15,
      "verse_end": 15,
      "text": "ברוכים אתם ליהוה עשׂה שׁמים וארץ׃",
      "info": ""
    },
    {
      "book_id": "PSA",
      "book_name": "Psalms",
      "chapter": 115,
      "verse_start": 16,
      "verse_end": 16,
      "text": "השׁמים שׁמים ליהוה והארץ נתן לבני אדם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 115,
      "verse_start": 17,
      "verse_end": 17,
      "text": "לא המתים יהללו יה ולא כל ירדי דומה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 115,
      "verse_start": 18,
      "verse_end": 18,
      "text": "ואנחנו נברך יה מעתה ועד עולם הללו יה׃",
      "info": ""
    }
  ]
}