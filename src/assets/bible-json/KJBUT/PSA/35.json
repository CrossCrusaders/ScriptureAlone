{
  "header": "",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 35,
      "verse_start": 1,
      "verse_end": 1,
      "text": "לדוד ריבה יהוה את יריבי לחם את לחמי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 35,
      "verse_start": 2,
      "verse_end": 2,
      "text": "החזק מגן וצנה וקומה בעזרתי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 35,
      "verse_start": 3,
      "verse_end": 3,
      "text": "והרק חנית וסגר לקראת רדפי אמר לנפשׁי ישׁעתך אני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 35,
      "verse_start": 4,
      "verse_end": 4,
      "text": "יבשׁו ויכלמו מבקשׁי נפשׁי יסגו אחור ויחפרו חשׁבי רעתי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 35,
      "verse_start": 5,
      "verse_end": 5,
      "text": "יהיו כמץ לפני רוח ומלאך יהוה דוחה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 35,
      "verse_start": 6,
      "verse_end": 6,
      "text": "יהי דרכם חשׁך וחלקלקות ומלאך יהוה רדפם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 35,
      "verse_start": 7,
      "verse_end": 7,
      "text": "כי חנם טמנו לי שׁחת רשׁתם חנם חפרו לנפשׁי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 35,
      "verse_start": 8,
      "verse_end": 8,
      "text": "תבואהו שׁואה לא ידע ורשׁתו אשׁר טמן תלכדו בשׁואה יפל׃",
      "info": ""
    },
    {
      "book_id": "PSA",
      "book_name": "Psalms",
      "chapter": 35,
      "verse_start": 9,
      "verse_end": 9,
      "text": "ונפשׁי תגיל ביהוה תשׂישׂ בישׁועתו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 35,
      "verse_start": 10,
      "verse_end": 10,
      "text": "כל עצמותי תאמרנה יהוה מי כמוך מציל עני מחזק ממנו ועני ואביון מגזלו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 35,
      "verse_start": 11,
      "verse_end": 11,
      "text": "יקומון עדי חמס אשׁר לא ידעתי ישׁאלוני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 35,
      "verse_start": 12,
      "verse_end": 12,
      "text": "ישׁלמוני רעה תחת טובה שׁכול לנפשׁי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 35,
      "verse_start": 13,
      "verse_end": 13,
      "text": "ואני בחלותם לבושׁי שׂק עניתי בצום נפשׁי ותפלתי על חיקי תשׁוב׃",
      "info": ""
    },
    {
      "book_id": "PSA",
      "book_name": "Psalms",
      "chapter": 35,
      "verse_start": 14,
      "verse_end": 14,
      "text": "כרע כאח לי התהלכתי כאבל אם קדר שׁחותי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 35,
      "verse_start": 15,
      "verse_end": 15,
      "text": "ובצלעי שׂמחו ונאספו נאספו עלי נכים ולא ידעתי קרעו ולא דמו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 35,
      "verse_start": 16,
      "verse_end": 16,
      "text": "בחנפי לעגי מעוג חרק עלי שׁנימו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 35,
      "verse_start": 17,
      "verse_end": 17,
      "text": "אדני כמה תראה השׁיבה נפשׁי משׁאיהם מכפירים יחידתי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 35,
      "verse_start": 18,
      "verse_end": 18,
      "text": "אודך בקהל רב בעם עצום אהללך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 35,
      "verse_start": 19,
      "verse_end": 19,
      "text": "אל ישׂמחו לי איבי שׁקר שׂנאי חנם יקרצו עין׃",
      "info": ""
    },
    {
      "book_id": "PSA",
      "book_name": "Psalms",
      "chapter": 35,
      "verse_start": 20,
      "verse_end": 20,
      "text": "כי לא שׁלום ידברו ועל רגעי ארץ דברי מרמות יחשׁבון׃",
      "info": ""
    },
    {
      "book_id": "PSA",
      "book_name": "Psalms",
      "chapter": 35,
      "verse_start": 21,
      "verse_end": 21,
      "text": "וירחיבו עלי פיהם אמרו האח האח ראתה עינינו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 35,
      "verse_start": 22,
      "verse_end": 22,
      "text": "ראיתה יהוה אל תחרשׁ אדני אל תרחק ממני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 35,
      "verse_start": 23,
      "verse_end": 23,
      "text": "העירה והקיצה למשׁפטי אלהי ואדני לריבי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 35,
      "verse_start": 24,
      "verse_end": 24,
      "text": "שׁפטני כצדקך יהוה אלהי ואל ישׂמחו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 35,
      "verse_start": 25,
      "verse_end": 25,
      "text": "אל יאמרו בלבם האח נפשׁנו אל יאמרו בלענוהו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 35,
      "verse_start": 26,
      "verse_end": 26,
      "text": "יבשׁו ויחפרו יחדו שׂמחי רעתי ילבשׁו בשׁת וכלמה המגדילים עלי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 35,
      "verse_start": 27,
      "verse_end": 27,
      "text": "ירנו וישׂמחו חפצי צדקי ויאמרו תמיד יגדל יהוה החפץ שׁלום עבדו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 35,
      "verse_start": 28,
      "verse_end": 28,
      "text": "ולשׁוני תהגה צדקך כל היום תהלתך׃",
      "info": ""
    }
  ]
}