{
  "header": "",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 69,
      "verse_start": 1,
      "verse_end": 1,
      "text": "הושׁיעני אלהים כי באו מים עד נפשׁ׃",
      "info": ""
    },
    {
      "book_id": "PSA",
      "book_name": "Psalms",
      "chapter": 69,
      "verse_start": 2,
      "verse_end": 2,
      "text": "טבעתי ביון מצולה ואין מעמד באתי במעמקי מים ושׁבלת שׁטפתני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 69,
      "verse_start": 3,
      "verse_end": 3,
      "text": "יגעתי בקראי נחר גרוני כלו עיני מיחל לאלהי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 69,
      "verse_start": 4,
      "verse_end": 4,
      "text": "רבו משׂערות ראשׁי שׂנאי חנם עצמו מצמיתי איבי שׁקר אשׁר לא גזלתי אז אשׁיב׃",
      "info": ""
    },
    {
      "book_id": "PSA",
      "book_name": "Psalms",
      "chapter": 69,
      "verse_start": 5,
      "verse_end": 5,
      "text": "אלהים אתה ידעת לאולתי ואשׁמותי ממך לא נכחדו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 69,
      "verse_start": 6,
      "verse_end": 6,
      "text": "אל יבשׁו בי קויך אדני יהוה צבאות אל יכלמו בי מבקשׁיך אלהי ישׂראל׃",
      "info": ""
    },
    {
      "book_id": "PSA",
      "book_name": "Psalms",
      "chapter": 69,
      "verse_start": 7,
      "verse_end": 7,
      "text": "כי עליך נשׂאתי חרפה כסתה כלמה פני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 69,
      "verse_start": 8,
      "verse_end": 8,
      "text": "מוזר הייתי לאחי ונכרי לבני אמי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 69,
      "verse_start": 9,
      "verse_end": 9,
      "text": "כי קנאת ביתך אכלתני וחרפות חורפיך נפלו עלי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 69,
      "verse_start": 10,
      "verse_end": 10,
      "text": "ואבכה בצום נפשׁי ותהי לחרפות׃",
      "info": ""
    },
    {
      "book_id": "PSA",
      "book_name": "Psalms",
      "chapter": 69,
      "verse_start": 11,
      "verse_end": 11,
      "text": "ואתנה לבושׁי שׂק ואהי להם למשׁל׃",
      "info": ""
    },
    {
      "book_id": "PSA",
      "book_name": "Psalms",
      "chapter": 69,
      "verse_start": 12,
      "verse_end": 12,
      "text": "ישׂיחו בי ישׁבי שׁער ונגינות שׁותי שׁכר׃",
      "info": ""
    },
    {
      "book_id": "PSA",
      "book_name": "Psalms",
      "chapter": 69,
      "verse_start": 13,
      "verse_end": 13,
      "text": "ואני תפלתי לך יהוה עת רצון אלהים ברב חסדך ענני באמת ישׁעך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 69,
      "verse_start": 14,
      "verse_end": 14,
      "text": "הצילני מטיט ואל אטבעה אנצלה משׂנאי וממעמקי מים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 69,
      "verse_start": 15,
      "verse_end": 15,
      "text": "אל תשׁטפני שׁבלת מים ואל תבלעני מצולה ואל תאטר עלי באר פיה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 69,
      "verse_start": 16,
      "verse_end": 16,
      "text": "ענני יהוה כי טוב חסדך כרב רחמיך פנה אלי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 69,
      "verse_start": 17,
      "verse_end": 17,
      "text": "ואל תסתר פניך מעבדך כי צר לי מהר ענני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 69,
      "verse_start": 18,
      "verse_end": 18,
      "text": "קרבה אל נפשׁי גאלה למען איבי פדני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 69,
      "verse_start": 19,
      "verse_end": 19,
      "text": "אתה ידעת חרפתי ובשׁתי וכלמתי נגדך כל צוררי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 69,
      "verse_start": 20,
      "verse_end": 20,
      "text": "חרפה שׁברה לבי ואנושׁה ואקוה לנוד ואין ולמנחמים ולא מצאתי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 69,
      "verse_start": 21,
      "verse_end": 21,
      "text": "ויתנו בברותי ראשׁ ולצמאי ישׁקוני חמץ׃",
      "info": ""
    },
    {
      "book_id": "PSA",
      "book_name": "Psalms",
      "chapter": 69,
      "verse_start": 22,
      "verse_end": 22,
      "text": "יהי שׁלחנם לפניהם לפח ולשׁלומים למוקשׁ׃",
      "info": ""
    },
    {
      "book_id": "PSA",
      "book_name": "Psalms",
      "chapter": 69,
      "verse_start": 23,
      "verse_end": 23,
      "text": "תחשׁכנה עיניהם מראות ומתניהם תמיד המעד׃",
      "info": ""
    },
    {
      "book_id": "PSA",
      "book_name": "Psalms",
      "chapter": 69,
      "verse_start": 24,
      "verse_end": 24,
      "text": "שׁפך עליהם זעמך וחרון אפך ישׂיגם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 69,
      "verse_start": 25,
      "verse_end": 25,
      "text": "תהי טירתם נשׁמה באהליהם אל יהי ישׁב׃",
      "info": ""
    },
    {
      "book_id": "PSA",
      "book_name": "Psalms",
      "chapter": 69,
      "verse_start": 26,
      "verse_end": 26,
      "text": "כי אתה אשׁר הכית רדפו ואל מכאוב חלליך יספרו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 69,
      "verse_start": 27,
      "verse_end": 27,
      "text": "תנה עון על עונם ואל יבאו בצדקתך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 69,
      "verse_start": 28,
      "verse_end": 28,
      "text": "ימחו מספר חיים ועם צדיקים אל יכתבו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 69,
      "verse_start": 29,
      "verse_end": 29,
      "text": "ואני עני וכואב ישׁועתך אלהים תשׂגבני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 69,
      "verse_start": 30,
      "verse_end": 30,
      "text": "אהללה שׁם אלהים בשׁיר ואגדלנו בתודה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 69,
      "verse_start": 31,
      "verse_end": 31,
      "text": "ותיטב ליהוה משׁור פר מקרן מפריס׃",
      "info": ""
    },
    {
      "book_id": "PSA",
      "book_name": "Psalms",
      "chapter": 69,
      "verse_start": 32,
      "verse_end": 32,
      "text": "ראו ענוים ישׂמחו דרשׁי אלהים ויחי לבבכם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 69,
      "verse_start": 33,
      "verse_end": 33,
      "text": "כי שׁמע אל אביונים יהוה ואת אסיריו לא בזה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 69,
      "verse_start": 34,
      "verse_end": 34,
      "text": "יהללוהו שׁמים וארץ ימים וכל רמשׂ׃",
      "info": ""
    },
    {
      "book_id": "PSA",
      "book_name": "Psalms",
      "chapter": 69,
      "verse_start": 35,
      "verse_end": 35,
      "text": "כי אלהים יושׁיע ציון ויבנה ערי יהודה וישׁבו שׁם וירשׁוה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 69,
      "verse_start": 36,
      "verse_end": 36,
      "text": "וזרע עבדיו ינחלוה ואהבי שׁמו ישׁכנו׃",
      "info": ""
    }
  ]
}