{
  "header": "",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 90,
      "verse_start": 1,
      "verse_end": 1,
      "text": "תפלה למשׁה אישׁ האלהים אדני מעון אתה היית לנו בדר ודר׃",
      "info": ""
    },
    {
      "book_id": "PSA",
      "book_name": "Psalms",
      "chapter": 90,
      "verse_start": 2,
      "verse_end": 2,
      "text": "בטרם הרים ילדו ותחולל ארץ ותבל ומעולם עד עולם אתה אל׃",
      "info": ""
    },
    {
      "book_id": "PSA",
      "book_name": "Psalms",
      "chapter": 90,
      "verse_start": 3,
      "verse_end": 3,
      "text": "תשׁב אנושׁ עד דכא ותאמר שׁובו בני אדם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 90,
      "verse_start": 4,
      "verse_end": 4,
      "text": "כי אלף שׁנים בעיניך כיום אתמול כי יעבר ואשׁמורה בלילה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 90,
      "verse_start": 5,
      "verse_end": 5,
      "text": "זרמתם שׁנה יהיו בבקר כחציר יחלף׃",
      "info": ""
    },
    {
      "book_id": "PSA",
      "book_name": "Psalms",
      "chapter": 90,
      "verse_start": 6,
      "verse_end": 6,
      "text": "בבקר יציץ וחלף לערב ימולל ויבשׁ׃",
      "info": ""
    },
    {
      "book_id": "PSA",
      "book_name": "Psalms",
      "chapter": 90,
      "verse_start": 7,
      "verse_end": 7,
      "text": "כי כלינו באפך ובחמתך נבהלנו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 90,
      "verse_start": 8,
      "verse_end": 8,
      "text": "שׁת עונתינו לנגדך עלמנו למאור פניך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 90,
      "verse_start": 9,
      "verse_end": 9,
      "text": "כי כל ימינו פנו בעברתך כלינו שׁנינו כמו הגה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 90,
      "verse_start": 10,
      "verse_end": 10,
      "text": "ימי שׁנותינו בהם שׁבעים שׁנה ואם בגבורת שׁמונים שׁנה ורהבם עמל ואון כי גז חישׁ ונעפה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 90,
      "verse_start": 11,
      "verse_end": 11,
      "text": "מי יודע עז אפך וכיראתך עברתך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 90,
      "verse_start": 12,
      "verse_end": 12,
      "text": "למנות ימינו כן הודע ונבא לבב חכמה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 90,
      "verse_start": 13,
      "verse_end": 13,
      "text": "שׁובה יהוה עד מתי והנחם על עבדיך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 90,
      "verse_start": 14,
      "verse_end": 14,
      "text": "שׂבענו בבקר חסדך ונרננה ונשׂמחה בכל ימינו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 90,
      "verse_start": 15,
      "verse_end": 15,
      "text": "שׂמחנו כימות עניתנו שׁנות ראינו רעה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 90,
      "verse_start": 16,
      "verse_end": 16,
      "text": "יראה אל עבדיך פעלך והדרך על בניהם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 90,
      "verse_start": 17,
      "verse_end": 17,
      "text": "ויהי נעם אדני אלהינו עלינו ומעשׂה ידינו כוננה עלינו ומעשׂה ידינו כוננהו׃",
      "info": ""
    }
  ]
}