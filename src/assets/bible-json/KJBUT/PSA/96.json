{
  "header": "",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 96,
      "verse_start": 1,
      "verse_end": 1,
      "text": "שׁירו ליהוה שׁיר חדשׁ שׁירו ליהוה כל הארץ׃",
      "info": ""
    },
    {
      "book_id": "PSA",
      "book_name": "Psalms",
      "chapter": 96,
      "verse_start": 2,
      "verse_end": 2,
      "text": "שׁירו ליהוה ברכו שׁמו בשׂרו מיום ליום ישׁועתו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 96,
      "verse_start": 3,
      "verse_end": 3,
      "text": "ספרו בגוים כבודו בכל העמים נפלאותיו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 96,
      "verse_start": 4,
      "verse_end": 4,
      "text": "כי גדול יהוה ומהלל מאד נורא הוא על כל אלהים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 96,
      "verse_start": 5,
      "verse_end": 5,
      "text": "כי כל אלהי העמים אלילים ויהוה שׁמים עשׂה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 96,
      "verse_start": 6,
      "verse_end": 6,
      "text": "הוד והדר לפניו עז ותפארת במקדשׁו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 96,
      "verse_start": 7,
      "verse_end": 7,
      "text": "הבו ליהוה משׁפחות עמים הבו ליהוה כבוד ועז׃",
      "info": ""
    },
    {
      "book_id": "PSA",
      "book_name": "Psalms",
      "chapter": 96,
      "verse_start": 8,
      "verse_end": 8,
      "text": "הבו ליהוה כבוד שׁמו שׂאו מנחה ובאו לחצרותיו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 96,
      "verse_start": 9,
      "verse_end": 9,
      "text": "השׁתחוו ליהוה בהדרת קדשׁ חילו מפניו כל הארץ׃",
      "info": ""
    },
    {
      "book_id": "PSA",
      "book_name": "Psalms",
      "chapter": 96,
      "verse_start": 10,
      "verse_end": 10,
      "text": "אמרו בגוים יהוה מלך אף תכון תבל בל תמוט ידין עמים במישׁרים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 96,
      "verse_start": 11,
      "verse_end": 11,
      "text": "ישׂמחו השׁמים ותגל הארץ ירעם הים ומלאו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 96,
      "verse_start": 12,
      "verse_end": 12,
      "text": "יעלז שׂדי וכל אשׁר בו אז ירננו כל עצי יער׃",
      "info": ""
    },
    {
      "book_id": "PSA",
      "book_name": "Psalms",
      "chapter": 96,
      "verse_start": 13,
      "verse_end": 13,
      "text": "לפני יהוה כי בא כי בא לשׁפט הארץ ישׁפט תבל בצדק ועמים באמונתו׃",
      "info": ""
    }
  ]
}