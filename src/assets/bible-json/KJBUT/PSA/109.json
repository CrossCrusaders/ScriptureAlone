{
  "header": "",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 109,
      "verse_start": 1,
      "verse_end": 1,
      "text": "למנצח לדוד מזמור אלהי תהלתי אל תחרשׁ׃",
      "info": ""
    },
    {
      "book_id": "PSA",
      "book_name": "Psalms",
      "chapter": 109,
      "verse_start": 2,
      "verse_end": 2,
      "text": "כי פי רשׁע ופי מרמה עלי פתחו דברו אתי לשׁון שׁקר׃",
      "info": ""
    },
    {
      "book_id": "PSA",
      "book_name": "Psalms",
      "chapter": 109,
      "verse_start": 3,
      "verse_end": 3,
      "text": "ודברי שׂנאה סבבוני וילחמוני חנם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 109,
      "verse_start": 4,
      "verse_end": 4,
      "text": "תחת אהבתי ישׂטנוני ואני תפלה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 109,
      "verse_start": 5,
      "verse_end": 5,
      "text": "וישׂימו עלי רעה תחת טובה ושׂנאה תחת אהבתי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 109,
      "verse_start": 6,
      "verse_end": 6,
      "text": "הפקד עליו רשׁע ושׂטן יעמד על ימינו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 109,
      "verse_start": 7,
      "verse_end": 7,
      "text": "בהשׁפטו יצא רשׁע ותפלתו תהיה לחטאה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 109,
      "verse_start": 8,
      "verse_end": 8,
      "text": "יהיו ימיו מעטים פקדתו יקח אחר׃",
      "info": ""
    },
    {
      "book_id": "PSA",
      "book_name": "Psalms",
      "chapter": 109,
      "verse_start": 9,
      "verse_end": 9,
      "text": "יהיו בניו יתומים ואשׁתו אלמנה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 109,
      "verse_start": 10,
      "verse_end": 10,
      "text": "ונוע ינועו בניו ושׁאלו ודרשׁו מחרבותיהם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 109,
      "verse_start": 11,
      "verse_end": 11,
      "text": "ינקשׁ נושׁה לכל אשׁר לו ויבזו זרים יגיעו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 109,
      "verse_start": 12,
      "verse_end": 12,
      "text": "אל יהי לו משׁך חסד ואל יהי חונן ליתומיו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 109,
      "verse_start": 13,
      "verse_end": 13,
      "text": "יהי אחריתו להכרית בדור אחר ימח שׁמם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 109,
      "verse_start": 14,
      "verse_end": 14,
      "text": "יזכר עון אבתיו אל יהוה וחטאת אמו אל תמח׃",
      "info": ""
    },
    {
      "book_id": "PSA",
      "book_name": "Psalms",
      "chapter": 109,
      "verse_start": 15,
      "verse_end": 15,
      "text": "יהיו נגד יהוה תמיד ויכרת מארץ זכרם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 109,
      "verse_start": 16,
      "verse_end": 16,
      "text": "יען אשׁר לא זכר עשׂות חסד וירדף אישׁ עני ואביון ונכאה לבב למותת׃",
      "info": ""
    },
    {
      "book_id": "PSA",
      "book_name": "Psalms",
      "chapter": 109,
      "verse_start": 17,
      "verse_end": 17,
      "text": "ויאהב קללה ותבואהו ולא חפץ בברכה ותרחק ממנו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 109,
      "verse_start": 18,
      "verse_end": 18,
      "text": "וילבשׁ קללה כמדו ותבא כמים בקרבו וכשׁמן בעצמותיו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 109,
      "verse_start": 19,
      "verse_end": 19,
      "text": "תהי לו כבגד יעטה ולמזח תמיד יחגרה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 109,
      "verse_start": 20,
      "verse_end": 20,
      "text": "זאת פעלת שׂטני מאת יהוה והדברים רע על נפשׁי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 109,
      "verse_start": 21,
      "verse_end": 21,
      "text": "ואתה יהוה אדני עשׂה אתי למען שׁמך כי טוב חסדך הצילני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 109,
      "verse_start": 22,
      "verse_end": 22,
      "text": "כי עני ואביון אנכי ולבי חלל בקרבי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 109,
      "verse_start": 23,
      "verse_end": 23,
      "text": "כצל כנטותו נהלכתי ננערתי כארבה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 109,
      "verse_start": 24,
      "verse_end": 24,
      "text": "ברכי כשׁלו מצום ובשׂרי כחשׁ משׁמן׃",
      "info": ""
    },
    {
      "book_id": "PSA",
      "book_name": "Psalms",
      "chapter": 109,
      "verse_start": 25,
      "verse_end": 25,
      "text": "ואני הייתי חרפה להם יראוני יניעון ראשׁם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 109,
      "verse_start": 26,
      "verse_end": 26,
      "text": "עזרני יהוה אלהי הושׁיעני כחסדך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 109,
      "verse_start": 27,
      "verse_end": 27,
      "text": "וידעו כי ידך זאת אתה יהוה עשׂיתה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 109,
      "verse_start": 28,
      "verse_end": 28,
      "text": "יקללו המה ואתה תברך קמו ויבשׁו ועבדך ישׂמח׃",
      "info": ""
    },
    {
      "book_id": "PSA",
      "book_name": "Psalms",
      "chapter": 109,
      "verse_start": 29,
      "verse_end": 29,
      "text": "ילבשׁו שׂוטני כלמה ויעטו כמעיל בשׁתם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 109,
      "verse_start": 30,
      "verse_end": 30,
      "text": "אודה יהוה מאד בפי ובתוך רבים אהללנו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 109,
      "verse_start": 31,
      "verse_end": 31,
      "text": "כי יעמד לימין אביון להושׁיע משׁפטי נפשׁו׃",
      "info": ""
    }
  ]
}