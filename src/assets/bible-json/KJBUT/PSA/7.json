{
  "header": "",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 7,
      "verse_start": 1,
      "verse_end": 1,
      "text": "יהוה אלהי בך חסיתי הושׁיעני מכל רדפי והצילני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 7,
      "verse_start": 2,
      "verse_end": 2,
      "text": "פן יטרף כאריה נפשׁי פרק ואין מציל׃",
      "info": ""
    },
    {
      "book_id": "PSA",
      "book_name": "Psalms",
      "chapter": 7,
      "verse_start": 3,
      "verse_end": 3,
      "text": "יהוה אלהי אם עשׂיתי זאת אם ישׁ עול בכפי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 7,
      "verse_start": 4,
      "verse_end": 4,
      "text": "אם גמלתי שׁולמי רע ואחלצה צוררי ריקם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 7,
      "verse_start": 5,
      "verse_end": 5,
      "text": "ירדף אויב נפשׁי וישׂג וירמס לארץ חיי וכבודי לעפר ישׁכן סלה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 7,
      "verse_start": 6,
      "verse_end": 6,
      "text": "קומה יהוה באפך הנשׂא בעברות צוררי ועורה אלי משׁפט צוית׃",
      "info": ""
    },
    {
      "book_id": "PSA",
      "book_name": "Psalms",
      "chapter": 7,
      "verse_start": 7,
      "verse_end": 7,
      "text": "ועדת לאמים תסובבך ועליה למרום שׁובה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 7,
      "verse_start": 8,
      "verse_end": 8,
      "text": "יהוה ידין עמים שׁפטני יהוה כצדקי וכתמי עלי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 7,
      "verse_start": 9,
      "verse_end": 9,
      "text": "יגמר נא רע רשׁעים ותכונן צדיק ובחן לבות וכליות אלהים צדיק׃",
      "info": ""
    },
    {
      "book_id": "PSA",
      "book_name": "Psalms",
      "chapter": 7,
      "verse_start": 10,
      "verse_end": 10,
      "text": "מגני על אלהים מושׁיע ישׁרי לב׃",
      "info": ""
    },
    {
      "book_id": "PSA",
      "book_name": "Psalms",
      "chapter": 7,
      "verse_start": 11,
      "verse_end": 11,
      "text": "אלהים שׁופט צדיק ואל זעם בכל יום׃",
      "info": ""
    },
    {
      "book_id": "PSA",
      "book_name": "Psalms",
      "chapter": 7,
      "verse_start": 12,
      "verse_end": 12,
      "text": "אם לא ישׁוב חרבו ילטושׁ קשׁתו דרך ויכוננה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 7,
      "verse_start": 13,
      "verse_end": 13,
      "text": "ולו הכין כלי מות חציו לדלקים יפעל׃",
      "info": ""
    },
    {
      "book_id": "PSA",
      "book_name": "Psalms",
      "chapter": 7,
      "verse_start": 14,
      "verse_end": 14,
      "text": "הנה יחבל און והרה עמל וילד שׁקר׃",
      "info": ""
    },
    {
      "book_id": "PSA",
      "book_name": "Psalms",
      "chapter": 7,
      "verse_start": 15,
      "verse_end": 15,
      "text": "בור כרה ויחפרהו ויפל בשׁחת יפעל׃",
      "info": ""
    },
    {
      "book_id": "PSA",
      "book_name": "Psalms",
      "chapter": 7,
      "verse_start": 16,
      "verse_end": 16,
      "text": "ישׁוב עמלו בראשׁו ועל קדקדו חמסו ירד׃",
      "info": ""
    },
    {
      "book_id": "PSA",
      "book_name": "Psalms",
      "chapter": 7,
      "verse_start": 17,
      "verse_end": 17,
      "text": "אודה יהוה כצדקו ואזמרה שׁם יהוה עליון׃",
      "info": ""
    }
  ]
}