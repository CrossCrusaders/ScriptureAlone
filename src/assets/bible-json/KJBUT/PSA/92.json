{
  "header": "מזמור שׁיר ליום השׁבת׃",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 92,
      "verse_start": 1,
      "verse_end": 1,
      "text": " טוב להדות ליהוה ולזמר לשׁמך עליון׃",
      "info": ""
    },
    {
      "book_id": "PSA",
      "book_name": "Psalms",
      "chapter": 92,
      "verse_start": 2,
      "verse_end": 2,
      "text": "להגיד בבקר חסדך ואמונתך בלילות׃",
      "info": ""
    },
    {
      "book_id": "PSA",
      "book_name": "Psalms",
      "chapter": 92,
      "verse_start": 3,
      "verse_end": 3,
      "text": "עלי עשׂור ועלי נבל עלי הגיון בכנור׃",
      "info": ""
    },
    {
      "book_id": "PSA",
      "book_name": "Psalms",
      "chapter": 92,
      "verse_start": 4,
      "verse_end": 4,
      "text": "כי שׂמחתני יהוה בפעלך במעשׂי ידיך ארנן׃",
      "info": ""
    },
    {
      "book_id": "PSA",
      "book_name": "Psalms",
      "chapter": 92,
      "verse_start": 5,
      "verse_end": 5,
      "text": "מה גדלו מעשׂיך יהוה מאד עמקו מחשׁבתיך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 92,
      "verse_start": 6,
      "verse_end": 6,
      "text": "אישׁ בער לא ידע וכסיל לא יבין את זאת׃",
      "info": ""
    },
    {
      "book_id": "PSA",
      "book_name": "Psalms",
      "chapter": 92,
      "verse_start": 7,
      "verse_end": 7,
      "text": "בפרח רשׁעים כמו עשׂב ויציצו כל פעלי און להשׁמדם עדי עד׃",
      "info": ""
    },
    {
      "book_id": "PSA",
      "book_name": "Psalms",
      "chapter": 92,
      "verse_start": 8,
      "verse_end": 8,
      "text": "ואתה מרום לעלם יהוה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 92,
      "verse_start": 9,
      "verse_end": 9,
      "text": "כי הנה איביך יהוה כי הנה איביך יאבדו יתפרדו כל פעלי און׃",
      "info": ""
    },
    {
      "book_id": "PSA",
      "book_name": "Psalms",
      "chapter": 92,
      "verse_start": 10,
      "verse_end": 10,
      "text": "ותרם כראים קרני בלתי בשׁמן רענן׃",
      "info": ""
    },
    {
      "book_id": "PSA",
      "book_name": "Psalms",
      "chapter": 92,
      "verse_start": 11,
      "verse_end": 11,
      "text": "ותבט עיני בשׁורי בקמים עלי מרעים תשׁמענה אזני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 92,
      "verse_start": 12,
      "verse_end": 12,
      "text": "צדיק כתמר יפרח כארז בלבנון ישׂגה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 92,
      "verse_start": 13,
      "verse_end": 13,
      "text": "שׁתולים בבית יהוה בחצרות אלהינו יפריחו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 92,
      "verse_start": 14,
      "verse_end": 14,
      "text": "עוד ינובון בשׂיבה דשׁנים ורעננים יהיו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 92,
      "verse_start": 15,
      "verse_end": 15,
      "text": "להגיד כי ישׁר יהוה צורי ולא עלתה׃",
      "info": ""
    }
  ]
}