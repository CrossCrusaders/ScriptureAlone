{
  "header": "",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 116,
      "verse_start": 1,
      "verse_end": 1,
      "text": "אהבתי כי ישׁמע יהוה את קולי תחנוני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 116,
      "verse_start": 2,
      "verse_end": 2,
      "text": "כי הטה אזנו לי ובימי אקרא׃",
      "info": ""
    },
    {
      "book_id": "PSA",
      "book_name": "Psalms",
      "chapter": 116,
      "verse_start": 3,
      "verse_end": 3,
      "text": "אפפוני חבלי מות ומצרי שׁאול מצאוני צרה ויגון אמצא׃",
      "info": ""
    },
    {
      "book_id": "PSA",
      "book_name": "Psalms",
      "chapter": 116,
      "verse_start": 4,
      "verse_end": 4,
      "text": "ובשׁם יהוה אקרא אנה יהוה מלטה נפשׁי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 116,
      "verse_start": 5,
      "verse_end": 5,
      "text": "חנון יהוה וצדיק ואלהינו מרחם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 116,
      "verse_start": 6,
      "verse_end": 6,
      "text": "שׁמר פתאים יהוה דלותי ולי יהושׁיע׃",
      "info": ""
    },
    {
      "book_id": "PSA",
      "book_name": "Psalms",
      "chapter": 116,
      "verse_start": 7,
      "verse_end": 7,
      "text": "שׁובי נפשׁי למנוחיכי כי יהוה גמל עליכי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 116,
      "verse_start": 8,
      "verse_end": 8,
      "text": "כי חלצת נפשׁי ממות את עיני מן דמעה את רגלי מדחי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 116,
      "verse_start": 9,
      "verse_end": 9,
      "text": "אתהלך לפני יהוה בארצות החיים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 116,
      "verse_start": 10,
      "verse_end": 10,
      "text": "האמנתי כי אדבר אני עניתי מאד׃",
      "info": ""
    },
    {
      "book_id": "PSA",
      "book_name": "Psalms",
      "chapter": 116,
      "verse_start": 11,
      "verse_end": 11,
      "text": "אני אמרתי בחפזי כל האדם כזב׃",
      "info": ""
    },
    {
      "book_id": "PSA",
      "book_name": "Psalms",
      "chapter": 116,
      "verse_start": 12,
      "verse_end": 12,
      "text": "מה אשׁיב ליהוה כל תגמולוהי עלי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 116,
      "verse_start": 13,
      "verse_end": 13,
      "text": "כוס ישׁועות אשׂא ובשׁם יהוה אקרא׃",
      "info": ""
    },
    {
      "book_id": "PSA",
      "book_name": "Psalms",
      "chapter": 116,
      "verse_start": 14,
      "verse_end": 14,
      "text": "נדרי ליהוה אשׁלם נגדה נא לכל עמו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 116,
      "verse_start": 15,
      "verse_end": 15,
      "text": "יקר בעיני יהוה המותה לחסידיו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 116,
      "verse_start": 16,
      "verse_end": 16,
      "text": "אנה יהוה כי אני עבדך אני עבדך בן אמתך פתחת למוסרי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 116,
      "verse_start": 17,
      "verse_end": 17,
      "text": "לך אזבח זבח תודה ובשׁם יהוה אקרא׃",
      "info": ""
    },
    {
      "book_id": "PSA",
      "book_name": "Psalms",
      "chapter": 116,
      "verse_start": 18,
      "verse_end": 18,
      "text": "נדרי ליהוה אשׁלם נגדה נא לכל עמו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 116,
      "verse_start": 19,
      "verse_end": 19,
      "text": "בחצרות בית יהוה בתוככי ירושׁלם הללו יה׃",
      "info": ""
    }
  ]
}