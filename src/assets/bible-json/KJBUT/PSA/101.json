{
  "header": "",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 101,
      "verse_start": 1,
      "verse_end": 1,
      "text": "לדוד מזמור חסד ומשׁפט אשׁירה לך יהוה אזמרה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 101,
      "verse_start": 2,
      "verse_end": 2,
      "text": "אשׂכילה בדרך תמים מתי תבוא אלי אתהלך בתם לבבי בקרב ביתי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 101,
      "verse_start": 3,
      "verse_end": 3,
      "text": "לא אשׁית לנגד עיני דבר בליעל עשׂה סטים שׂנאתי לא ידבק׃",
      "info": ""
    },
    {
      "book_id": "PSA",
      "book_name": "Psalms",
      "chapter": 101,
      "verse_start": 4,
      "verse_end": 4,
      "text": "לבב עקשׁ יסור ממני רע לא אדע׃",
      "info": ""
    },
    {
      "book_id": "PSA",
      "book_name": "Psalms",
      "chapter": 101,
      "verse_start": 5,
      "verse_end": 5,
      "text": "מלושׁני בסתר רעהו אותו אצמית גבה עינים ורחב לבב אתו לא אוכל׃",
      "info": ""
    },
    {
      "book_id": "PSA",
      "book_name": "Psalms",
      "chapter": 101,
      "verse_start": 6,
      "verse_end": 6,
      "text": "עיני בנאמני ארץ לשׁבת עמדי הלך בדרך תמים הוא ישׁרתני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 101,
      "verse_start": 7,
      "verse_end": 7,
      "text": "לא ישׁב בקרב ביתי עשׂה רמיה דבר שׁקרים לא יכון לנגד עיני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 101,
      "verse_start": 8,
      "verse_end": 8,
      "text": "לבקרים אצמית כל רשׁעי ארץ להכרית מעיר יהוה כל פעלי און׃",
      "info": ""
    }
  ]
}