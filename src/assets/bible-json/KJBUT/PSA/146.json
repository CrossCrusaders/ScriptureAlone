{
  "header": "",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 146,
      "verse_start": 1,
      "verse_end": 1,
      "text": "הללו יה הללי נפשׁי את יהוה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 146,
      "verse_start": 2,
      "verse_end": 2,
      "text": "אהללה יהוה בחיי אזמרה לאלהי בעודי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 146,
      "verse_start": 3,
      "verse_end": 3,
      "text": "אל תבטחו בנדיבים בבן אדם שׁאין לו תשׁועה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 146,
      "verse_start": 4,
      "verse_end": 4,
      "text": "תצא רוחו ישׁב לאדמתו ביום ההוא אבדו עשׁתנתיו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 146,
      "verse_start": 5,
      "verse_end": 5,
      "text": "אשׁרי שׁאל יעקב בעזרו שׂברו על יהוה אלהיו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 146,
      "verse_start": 6,
      "verse_end": 6,
      "text": "עשׂה שׁמים וארץ את הים ואת כל אשׁר בם השׁמר אמת לעולם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 146,
      "verse_start": 7,
      "verse_end": 7,
      "text": "עשׂה משׁפט לעשׁוקים נתן לחם לרעבים יהוה מתיר אסורים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 146,
      "verse_start": 8,
      "verse_end": 8,
      "text": "יהוה פקח עורים יהוה זקף כפופים יהוה אהב צדיקים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 146,
      "verse_start": 9,
      "verse_end": 9,
      "text": "יהוה שׁמר את גרים יתום ואלמנה יעודד ודרך רשׁעים יעות׃",
      "info": ""
    },
    {
      "book_id": "PSA",
      "book_name": "Psalms",
      "chapter": 146,
      "verse_start": 10,
      "verse_end": 10,
      "text": "ימלך יהוה לעולם אלהיך ציון לדר ודר הללו יה׃",
      "info": ""
    }
  ]
}