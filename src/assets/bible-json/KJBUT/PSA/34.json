{
  "header": "",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 34,
      "verse_start": 1,
      "verse_end": 1,
      "text": "אברכה את יהוה בכל עת תמיד תהלתו בפי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 34,
      "verse_start": 2,
      "verse_end": 2,
      "text": "ביהוה תתהלל נפשׁי ישׁמעו ענוים וישׂמחו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 34,
      "verse_start": 3,
      "verse_end": 3,
      "text": "גדלו ליהוה אתי ונרוממה שׁמו יחדו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 34,
      "verse_start": 4,
      "verse_end": 4,
      "text": "דרשׁתי את יהוה וענני ומכל מגורותי הצילני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 34,
      "verse_start": 5,
      "verse_end": 5,
      "text": "הביטו אליו ונהרו ופניהם אל יחפרו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 34,
      "verse_start": 6,
      "verse_end": 6,
      "text": "זה עני קרא ויהוה שׁמע ומכל צרותיו הושׁיעו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 34,
      "verse_start": 7,
      "verse_end": 7,
      "text": "חנה מלאך יהוה סביב ליראיו ויחלצם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 34,
      "verse_start": 8,
      "verse_end": 8,
      "text": "טעמו וראו כי טוב יהוה אשׁרי הגבר יחסה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 34,
      "verse_start": 9,
      "verse_end": 9,
      "text": "יראו את יהוה קדשׁיו כי אין מחסור ליראיו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 34,
      "verse_start": 10,
      "verse_end": 10,
      "text": "כפירים רשׁו ורעבו ודרשׁי יהוה לא יחסרו כל טוב׃",
      "info": ""
    },
    {
      "book_id": "PSA",
      "book_name": "Psalms",
      "chapter": 34,
      "verse_start": 11,
      "verse_end": 11,
      "text": "לכו בנים שׁמעו לי יראת יהוה אלמדכם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 34,
      "verse_start": 12,
      "verse_end": 12,
      "text": "מי האישׁ החפץ חיים אהב ימים לראות טוב׃",
      "info": ""
    },
    {
      "book_id": "PSA",
      "book_name": "Psalms",
      "chapter": 34,
      "verse_start": 13,
      "verse_end": 13,
      "text": "נצר לשׁונך מרע ושׂפתיך מדבר מרמה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 34,
      "verse_start": 14,
      "verse_end": 14,
      "text": "סור מרע ועשׂה טוב בקשׁ שׁלום ורדפהו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 34,
      "verse_start": 15,
      "verse_end": 15,
      "text": "עיני יהוה אל צדיקים ואזניו אל שׁועתם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 34,
      "verse_start": 16,
      "verse_end": 16,
      "text": "פני יהוה בעשׂי רע להכרית מארץ זכרם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 34,
      "verse_start": 17,
      "verse_end": 17,
      "text": "צעקו ויהוה שׁמע ומכל צרותם הצילם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 34,
      "verse_start": 18,
      "verse_end": 18,
      "text": "קרוב יהוה לנשׁברי לב ואת דכאי רוח יושׁיע׃",
      "info": ""
    },
    {
      "book_id": "PSA",
      "book_name": "Psalms",
      "chapter": 34,
      "verse_start": 19,
      "verse_end": 19,
      "text": "רבות רעות צדיק ומכלם יצילנו יהוה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 34,
      "verse_start": 20,
      "verse_end": 20,
      "text": "שׁמר כל עצמותיו אחת מהנה לא נשׁברה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 34,
      "verse_start": 21,
      "verse_end": 21,
      "text": "תמותת רשׁע רעה ושׂנאי צדיק יאשׁמו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 34,
      "verse_start": 22,
      "verse_end": 22,
      "text": "פודה יהוה נפשׁ עבדיו ולא יאשׁמו כל החסים׃",
      "info": ""
    }
  ]
}