{
  "header": "",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 37,
      "verse_start": 1,
      "verse_end": 1,
      "text": "לדוד אל תתחר במרעים אל תקנא בעשׂי עולה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 2,
      "verse_end": 2,
      "text": "כי כחציר מהרה ימלו וכירק דשׁא יבולון׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 3,
      "verse_end": 3,
      "text": "בטח ביהוה ועשׂה טוב שׁכן ארץ ורעה אמונה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 4,
      "verse_end": 4,
      "text": "והתענג על יהוה ויתן לך משׁאלת לבך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 5,
      "verse_end": 5,
      "text": "גול על יהוה דרכך ובטח עליו והוא יעשׂה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 6,
      "verse_end": 6,
      "text": "והוציא כאור צדקך ומשׁפטך כצהרים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 7,
      "verse_end": 7,
      "text": "דום ליהוה והתחולל לו אל תתחר במצליח דרכו באישׁ עשׂה מזמות׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 8,
      "verse_end": 8,
      "text": "הרף מאף ועזב חמה אל תתחר אך להרע׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 9,
      "verse_end": 9,
      "text": "כי מרעים יכרתון וקוי יהוה המה יירשׁו ארץ׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 10,
      "verse_end": 10,
      "text": "ועוד מעט ואין רשׁע והתבוננת על מקומו ואיננו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 11,
      "verse_end": 11,
      "text": "וענוים יירשׁו ארץ והתענגו על רב שׁלום׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 12,
      "verse_end": 12,
      "text": "זמם רשׁע לצדיק וחרק עליו שׁניו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 13,
      "verse_end": 13,
      "text": "אדני ישׂחק לו כי ראה כי יבא יומו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 14,
      "verse_end": 14,
      "text": "חרב פתחו רשׁעים ודרכו קשׁתם להפיל עני ואביון לטבוח ישׁרי דרך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 15,
      "verse_end": 15,
      "text": "חרבם תבוא בלבם וקשׁתותם תשׁברנה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 16,
      "verse_end": 16,
      "text": "טוב מעט לצדיק מהמון רשׁעים רבים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 17,
      "verse_end": 17,
      "text": "כי זרועות רשׁעים תשׁברנה וסומך צדיקים יהוה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 18,
      "verse_end": 18,
      "text": "יודע יהוה ימי תמימם ונחלתם לעולם תהיה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 19,
      "verse_end": 19,
      "text": "לא יבשׁו בעת רעה ובימי רעבון ישׂבעו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 20,
      "verse_end": 20,
      "text": "כי רשׁעים יאבדו ואיבי יהוה כיקר כרים כלו בעשׁן כלו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 21,
      "verse_end": 21,
      "text": "לוה רשׁע ולא ישׁלם וצדיק חונן ונותן׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 22,
      "verse_end": 22,
      "text": "כי מברכיו יירשׁו ארץ ומקלליו יכרתו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 23,
      "verse_end": 23,
      "text": "מיהוה מצעדי גבר כוננו ודרכו יחפץ׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 24,
      "verse_end": 24,
      "text": "כי יפל לא יוטל כי יהוה סומך ידו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 25,
      "verse_end": 25,
      "text": "נער הייתי גם זקנתי ולא ראיתי צדיק נעזב וזרעו מבקשׁ לחם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 26,
      "verse_end": 26,
      "text": "כל היום חונן ומלוה וזרעו לברכה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 27,
      "verse_end": 27,
      "text": "סור מרע ועשׂה טוב ושׁכן לעולם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 28,
      "verse_end": 28,
      "text": "כי יהוה אהב משׁפט ולא יעזב את חסידיו לעולם נשׁמרו וזרע רשׁעים נכרת׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 29,
      "verse_end": 29,
      "text": "צדיקים יירשׁו ארץ וישׁכנו לעד עליה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 30,
      "verse_end": 30,
      "text": "פי צדיק יהגה חכמה ולשׁונו תדבר משׁפט׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 31,
      "verse_end": 31,
      "text": "תורת אלהיו בלבו לא תמעד אשׁריו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 32,
      "verse_end": 32,
      "text": "צופה רשׁע לצדיק ומבקשׁ להמיתו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 33,
      "verse_end": 33,
      "text": "יהוה לא יעזבנו בידו ולא ירשׁיענו בהשׁפטו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 34,
      "verse_end": 34,
      "text": "קוה אל יהוה ושׁמר דרכו וירוממך לרשׁת ארץ בהכרת רשׁעים תראה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 35,
      "verse_end": 35,
      "text": "ראיתי רשׁע עריץ ומתערה כאזרח רענן׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 36,
      "verse_end": 36,
      "text": "ויעבר והנה איננו ואבקשׁהו ולא נמצא׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 37,
      "verse_end": 37,
      "text": "שׁמר תם וראה ישׁר כי אחרית לאישׁ שׁלום׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 38,
      "verse_end": 38,
      "text": "ופשׁעים נשׁמדו יחדו אחרית רשׁעים נכרתה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 39,
      "verse_end": 39,
      "text": "ותשׁועת צדיקים מיהוה מעוזם בעת צרה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 37,
      "verse_start": 40,
      "verse_end": 40,
      "text": "ויעזרם יהוה ויפלטם יפלטם מרשׁעים ויושׁיעם כי חסו׃",
      "info": ""
    }
  ]
}