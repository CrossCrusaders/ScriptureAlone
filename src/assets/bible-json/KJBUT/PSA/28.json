{
  "header": "",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 28,
      "verse_start": 1,
      "verse_end": 1,
      "text": "לדוד אליך יהוה אקרא צורי אל תחרשׁ ממני פן תחשׁה ממני ונמשׁלתי עם יורדי בור׃",
      "info": ""
    },
    {
      "book_id": "PSA",
      "book_name": "Psalms",
      "chapter": 28,
      "verse_start": 2,
      "verse_end": 2,
      "text": "שׁמע קול תחנוני בשׁועי אליך בנשׂאי ידי אל דביר קדשׁך׃",
      "info": ""
    },
    {
      "book_id": "PSA",
      "book_name": "Psalms",
      "chapter": 28,
      "verse_start": 3,
      "verse_end": 3,
      "text": "אל תמשׁכני עם רשׁעים ועם פעלי און דברי שׁלום עם רעיהם ורעה בלבבם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 28,
      "verse_start": 4,
      "verse_end": 4,
      "text": "תן להם כפעלם וכרע מעלליהם כמעשׂה ידיהם תן להם השׁב גמולם להם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 28,
      "verse_start": 5,
      "verse_end": 5,
      "text": "כי לא יבינו אל פעלת יהוה ואל מעשׂה ידיו יהרסם ולא יבנם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 28,
      "verse_start": 6,
      "verse_end": 6,
      "text": "ברוך יהוה כי שׁמע קול תחנוני׃",
      "info": ""
    },
    {
      "book_id": "PSA",
      "book_name": "Psalms",
      "chapter": 28,
      "verse_start": 7,
      "verse_end": 7,
      "text": "יהוה עזי ומגני בו בטח לבי ונעזרתי ויעלז לבי ומשׁירי אהודנו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 28,
      "verse_start": 8,
      "verse_end": 8,
      "text": "יהוה עז למו ומעוז ישׁועות משׁיחו הוא׃",
      "info": ""
    },
    {
      "book_id": "PSA",
      "book_name": "Psalms",
      "chapter": 28,
      "verse_start": 9,
      "verse_end": 9,
      "text": "הושׁיעה את עמך וברך את נחלתך ורעם ונשׂאם עד העולם׃",
      "info": ""
    }
  ]
}