{
  "header": "",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 68,
      "verse_start": 1,
      "verse_end": 1,
      "text": "יקום אלהים יפוצו אויביו וינוסו משׂנאיו מפניו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 68,
      "verse_start": 2,
      "verse_end": 2,
      "text": "כהנדף עשׁן תנדף כהמס דונג מפני אשׁ יאבדו רשׁעים מפני אלהים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 68,
      "verse_start": 3,
      "verse_end": 3,
      "text": "וצדיקים ישׂמחו יעלצו לפני אלהים וישׂישׂו בשׂמחה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 68,
      "verse_start": 4,
      "verse_end": 4,
      "text": "שׁירו לאלהים זמרו שׁמו סלו לרכב בערבות ביה שׁמו ועלזו לפניו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 68,
      "verse_start": 5,
      "verse_end": 5,
      "text": "אבי יתומים ודין אלמנות אלהים במעון קדשׁו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 68,
      "verse_start": 6,
      "verse_end": 6,
      "text": "אלהים מושׁיב יחידים ביתה מוציא אסירים בכושׁרות אך סוררים שׁכנו צחיחה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 68,
      "verse_start": 7,
      "verse_end": 7,
      "text": "אלהים בצאתך לפני עמך בצעדך בישׁימון סלה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 68,
      "verse_start": 8,
      "verse_end": 8,
      "text": "ארץ רעשׁה אף שׁמים נטפו מפני אלהים זה סיני מפני אלהים אלהי ישׂראל׃",
      "info": ""
    },
    {
      "book_id": "PSA",
      "book_name": "Psalms",
      "chapter": 68,
      "verse_start": 9,
      "verse_end": 9,
      "text": "גשׁם נדבות תניף אלהים נחלתך ונלאה אתה כוננתה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 68,
      "verse_start": 10,
      "verse_end": 10,
      "text": "חיתך ישׁבו בה תכין בטובתך לעני אלהים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 68,
      "verse_start": 11,
      "verse_end": 11,
      "text": "אדני יתן אמר המבשׂרות צבא רב׃",
      "info": ""
    },
    {
      "book_id": "PSA",
      "book_name": "Psalms",
      "chapter": 68,
      "verse_start": 12,
      "verse_end": 12,
      "text": "מלכי צבאות ידדון ידדון ונות בית תחלק שׁלל׃",
      "info": ""
    },
    {
      "book_id": "PSA",
      "book_name": "Psalms",
      "chapter": 68,
      "verse_start": 13,
      "verse_end": 13,
      "text": "אם תשׁכבון בין שׁפתים כנפי יונה נחפה בכסף ואברותיה בירקרק חרוץ׃",
      "info": ""
    },
    {
      "book_id": "PSA",
      "book_name": "Psalms",
      "chapter": 68,
      "verse_start": 14,
      "verse_end": 14,
      "text": "בפרשׂ שׁדי מלכים בה תשׁלג בצלמון׃",
      "info": ""
    },
    {
      "book_id": "PSA",
      "book_name": "Psalms",
      "chapter": 68,
      "verse_start": 15,
      "verse_end": 15,
      "text": "הר אלהים הר בשׁן הר גבננים הר בשׁן׃",
      "info": ""
    },
    {
      "book_id": "PSA",
      "book_name": "Psalms",
      "chapter": 68,
      "verse_start": 16,
      "verse_end": 16,
      "text": "למה תרצדון הרים גבננים ההר חמד אלהים לשׁבתו אף יהוה ישׁכן לנצח׃",
      "info": ""
    },
    {
      "book_id": "PSA",
      "book_name": "Psalms",
      "chapter": 68,
      "verse_start": 17,
      "verse_end": 17,
      "text": "רכב אלהים רבתים אלפי שׁנאן אדני בם סיני בקדשׁ׃",
      "info": ""
    },
    {
      "book_id": "PSA",
      "book_name": "Psalms",
      "chapter": 68,
      "verse_start": 18,
      "verse_end": 18,
      "text": "עלית למרום שׁבית שׁבי לקחת מתנות באדם ואף סוררים לשׁכן יה אלהים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 68,
      "verse_start": 19,
      "verse_end": 19,
      "text": "ברוך אדני יום יום יעמס לנו האל ישׁועתנו סלה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 68,
      "verse_start": 20,
      "verse_end": 20,
      "text": "האל לנו אל למושׁעות וליהוה אדני למות תוצאות׃",
      "info": ""
    },
    {
      "book_id": "PSA",
      "book_name": "Psalms",
      "chapter": 68,
      "verse_start": 21,
      "verse_end": 21,
      "text": "אך אלהים ימחץ ראשׁ איביו קדקד שׂער מתהלך באשׁמיו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 68,
      "verse_start": 22,
      "verse_end": 22,
      "text": "אמר אדני מבשׁן אשׁיב אשׁיב ממצלות ים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 68,
      "verse_start": 23,
      "verse_end": 23,
      "text": "למען תמחץ רגלך בדם לשׁון כלביך מאיבים מנהו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 68,
      "verse_start": 24,
      "verse_end": 24,
      "text": "ראו הליכותיך אלהים הליכות אלי מלכי בקדשׁ׃",
      "info": ""
    },
    {
      "book_id": "PSA",
      "book_name": "Psalms",
      "chapter": 68,
      "verse_start": 25,
      "verse_end": 25,
      "text": "קדמו שׁרים אחר נגנים בתוך עלמות תופפות׃",
      "info": ""
    },
    {
      "book_id": "PSA",
      "book_name": "Psalms",
      "chapter": 68,
      "verse_start": 26,
      "verse_end": 26,
      "text": "במקהלות ברכו אלהים יהוה ממקור ישׂראל׃",
      "info": ""
    },
    {
      "book_id": "PSA",
      "book_name": "Psalms",
      "chapter": 68,
      "verse_start": 27,
      "verse_end": 27,
      "text": "שׁם בנימן צעיר רדם שׂרי יהודה רגמתם שׂרי זבלון שׂרי נפתלי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 68,
      "verse_start": 28,
      "verse_end": 28,
      "text": "צוה אלהיך עזך עוזה אלהים זו פעלת׃",
      "info": ""
    },
    {
      "book_id": "PSA",
      "book_name": "Psalms",
      "chapter": 68,
      "verse_start": 29,
      "verse_end": 29,
      "text": "מהיכלך על ירושׁלם לך יובילו מלכים שׁי׃",
      "info": ""
    },
    {
      "book_id": "PSA",
      "book_name": "Psalms",
      "chapter": 68,
      "verse_start": 30,
      "verse_end": 30,
      "text": "גער חית קנה עדת אבירים בעגלי עמים מתרפס ברצי כסף בזר עמים קרבות יחפצו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 68,
      "verse_start": 31,
      "verse_end": 31,
      "text": "יאתיו חשׁמנים מני מצרים כושׁ תריץ ידיו לאלהים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 68,
      "verse_start": 32,
      "verse_end": 32,
      "text": "ממלכות הארץ שׁירו לאלהים זמרו אדני סלה׃",
      "info": ""
    },
    {
      "book_id": "PSA",
      "book_name": "Psalms",
      "chapter": 68,
      "verse_start": 33,
      "verse_end": 33,
      "text": "לרכב בשׁמי שׁמי קדם הן יתן בקולו קול עז׃",
      "info": ""
    },
    {
      "book_id": "PSA",
      "book_name": "Psalms",
      "chapter": 68,
      "verse_start": 34,
      "verse_end": 34,
      "text": "תנו עז לאלהים על ישׂראל גאותו ועזו בשׁחקים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 68,
      "verse_start": 35,
      "verse_end": 35,
      "text": "נורא אלהים ממקדשׁיך אל ישׂראל הוא נתן עז ותעצמות לעם ברוך אלהים׃",
      "info": ""
    }
  ]
}