{
  "header": "",
  "footer": "",
  "language": "Hebrew",
  "verses": [
    {
      "book_id": "PSA",
      "book_name": "Psalms",
      "chapter": 12,
      "verse_start": 1,
      "verse_end": 1,
      "text": "הושׁיעה יהוה כי גמר חסיד כי פסו אמונים מבני אדם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 12,
      "verse_start": 2,
      "verse_end": 2,
      "text": "שׁוא ידברו אישׁ את רעהו שׂפת חלקות בלב ולב ידברו׃",
      "info": ""
    },
    {
      "book_id": "PSA",
      "book_name": "Psalms",
      "chapter": 12,
      "verse_start": 3,
      "verse_end": 3,
      "text": "יכרת יהוה כל שׂפתי חלקות לשׁון מדברת גדלות׃",
      "info": ""
    },
    {
      "book_id": "PSA",
      "book_name": "Psalms",
      "chapter": 12,
      "verse_start": 4,
      "verse_end": 4,
      "text": "אשׁר אמרו ללשׁננו נגביר שׂפתינו אתנו מי אדון׃",
      "info": ""
    },
    {
      "book_id": "PSA",
      "book_name": "Psalms",
      "chapter": 12,
      "verse_start": 5,
      "verse_end": 5,
      "text": "משׁד עניים מאנקת אביונים עתה אקום יאמר יהוה אשׁית בישׁע יפיח׃",
      "info": ""
    },
    {
      "book_id": "PSA",
      "book_name": "Psalms",
      "chapter": 12,
      "verse_start": 6,
      "verse_end": 6,
      "text": "אמרות יהוה אמרות טהרות כסף צרוף בעליל לארץ מזקק שׁבעתים׃",
      "info": ""
    },
    {
      "book_id": "PSA",
      "book_name": "Psalms",
      "chapter": 12,
      "verse_start": 7,
      "verse_end": 7,
      "text": "אתה יהוה תשׁמרם תצרנו מן הדור זו לעולם׃",
      "info": ""
    },
    {
      "book_id": "PSA",
      "book_name": "Psalms",
      "chapter": 12,
      "verse_start": 8,
      "verse_end": 8,
      "text": "סביב רשׁעים יתהלכון כרם זלות לבני אדם׃",
      "info": ""
    }
  ]
}