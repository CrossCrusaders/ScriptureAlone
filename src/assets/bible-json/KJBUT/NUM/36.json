{
  "header": "",
  "footer": "",
  "language": "Hebrew",
  "verses": [
    {
      "book_id": "NUM",
      "book_name": "Numbers",
      "chapter": 36,
      "verse_start": 1,
      "verse_end": 1,
      "text": "ויקרבו ראשׁי האבות למשׁפחת בני גלעד בן מכיר בן מנשׁה ממשׁפחת בני יוסף וידברו לפני משׁה ולפני הנשׂאים ראשׁי אבות לבני ישׂראל׃",
      "info": ""
    },
    {
      "book_id": "NUM",
      "book_name": "Numbers",
      "chapter": 36,
      "verse_start": 2,
      "verse_end": 2,
      "text": "ויאמרו את אדני צוה יהוה לתת את הארץ בנחלה בגורל לבני ישׂראל ואדני צוה ביהוה לתת את נחלת צלפחד אחינו לבנתיו׃",
      "info": ""
    },
    {
      "book_id": "NUM",
      "book_name": "Numbers",
      "chapter": 36,
      "verse_start": 3,
      "verse_end": 3,
      "text": "והיו לאחד מבני שׁבטי בני ישׂראל לנשׁים ונגרעה נחלתן מנחלת אבתינו ונוסף על נחלת המטה אשׁר תהיינה להם ומגרל נחלתנו יגרע׃",
      "info": ""
    },
    {
      "book_id": "NUM",
      "book_name": "Numbers",
      "chapter": 36,
      "verse_start": 4,
      "verse_end": 4,
      "text": "ואם יהיה היבל לבני ישׂראל ונוספה נחלתן על נחלת המטה אשׁר תהיינה להם ומנחלת מטה אבתינו יגרע נחלתן׃",
      "info": ""
    },
    {
      "book_id": "NUM",
      "book_name": "Numbers",
      "chapter": 36,
      "verse_start": 5,
      "verse_end": 5,
      "text": "ויצו משׁה את בני ישׂראל על פי יהוה לאמר כן מטה בני יוסף דברים׃",
      "info": ""
    },
    {
      "book_id": "NUM",
      "book_name": "Numbers",
      "chapter": 36,
      "verse_start": 6,
      "verse_end": 6,
      "text": "זה הדבר אשׁר צוה יהוה לבנות צלפחד לאמר לטוב בעיניהם תהיינה לנשׁים אך למשׁפחת מטה אביהם תהיינה לנשׁים׃",
      "info": ""
    },
    {
      "book_id": "NUM",
      "book_name": "Numbers",
      "chapter": 36,
      "verse_start": 7,
      "verse_end": 7,
      "text": "ולא תסב נחלה לבני ישׂראל ממטה אל מטה כי אישׁ בנחלת מטה אבתיו ידבקו בני ישׂראל׃",
      "info": ""
    },
    {
      "book_id": "NUM",
      "book_name": "Numbers",
      "chapter": 36,
      "verse_start": 8,
      "verse_end": 8,
      "text": "וכל בת ירשׁת נחלה ממטות בני ישׂראל לאחד ממשׁפחת מטה אביה תהיה לאשׁה למען יירשׁו בני ישׂראל אישׁ נחלת אבתיו׃",
      "info": ""
    },
    {
      "book_id": "NUM",
      "book_name": "Numbers",
      "chapter": 36,
      "verse_start": 9,
      "verse_end": 9,
      "text": "ולא תסב נחלה ממטה למטה אחר כי אישׁ בנחלתו ידבקו מטות בני ישׂראל׃",
      "info": ""
    },
    {
      "book_id": "NUM",
      "book_name": "Numbers",
      "chapter": 36,
      "verse_start": 10,
      "verse_end": 10,
      "text": "כאשׁר צוה יהוה את משׁה כן עשׂו בנות צלפחד׃",
      "info": ""
    },
    {
      "book_id": "NUM",
      "book_name": "Numbers",
      "chapter": 36,
      "verse_start": 11,
      "verse_end": 11,
      "text": "ותהיינה מחלה תרצה וחגלה ומלכה ונעה בנות צלפחד לבני דדיהן לנשׁים׃",
      "info": ""
    },
    {
      "book_id": "NUM",
      "book_name": "Numbers",
      "chapter": 36,
      "verse_start": 12,
      "verse_end": 12,
      "text": "ממשׁפחת בני מנשׁה בן יוסף היו לנשׁים ותהי נחלתן על מטה משׁפחת אביהן׃",
      "info": ""
    },
    {
      "book_id": "NUM",
      "book_name": "Numbers",
      "chapter": 36,
      "verse_start": 13,
      "verse_end": 13,
      "text": "אלה המצות והמשׁפטים אשׁר צוה יהוה ביד משׁה אל בני ישׂראל בערבת מואב על ירדן ירחו׃",
      "info": ""
    }
  ]
}