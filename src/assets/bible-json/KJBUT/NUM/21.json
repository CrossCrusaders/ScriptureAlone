{
  "header": "",
  "footer": "",
  "language": "Hebrew",
  "verses": [
    {
      "book_id": "NUM",
      "book_name": "Numbers",
      "chapter": 21,
      "verse_start": 1,
      "verse_end": 1,
      "text": "וישׁמע הכנעני מלך ערד ישׁב הנגב כי בא ישׂראל דרך האתרים וילחם בישׂראל וישׁב ממנו שׁבי׃",
      "info": ""
    },
    {
      "book_id": "NUM",
      "book_name": "Numbers",
      "chapter": 21,
      "verse_start": 2,
      "verse_end": 2,
      "text": "וידר ישׂראל נדר ליהוה ויאמר אם נתן תתן את העם הזה בידי והחרמתי את עריהם׃",
      "info": ""
    },
    {
      "book_id": "NUM",
      "book_name": "Numbers",
      "chapter": 21,
      "verse_start": 3,
      "verse_end": 3,
      "text": "וישׁמע יהוה בקול ישׂראל ויתן את הכנעני ויחרם אתהם ואת עריהם ויקרא שׁם המקום חרמה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 21,
      "verse_start": 4,
      "verse_end": 4,
      "text": "ויסעו מהר ההר דרך ים סוף לסבב את ארץ אדום ותקצר נפשׁ העם בדרך׃",
      "info": ""
    },
    {
      "book_id": "NUM",
      "book_name": "Numbers",
      "chapter": 21,
      "verse_start": 5,
      "verse_end": 5,
      "text": "וידבר העם באלהים ובמשׁה למה העליתנו ממצרים למות במדבר כי אין לחם ואין מים ונפשׁנו קצה בלחם הקלקל׃",
      "info": ""
    },
    {
      "book_id": "NUM",
      "book_name": "Numbers",
      "chapter": 21,
      "verse_start": 6,
      "verse_end": 6,
      "text": "וישׁלח יהוה בעם את הנחשׁים השׂרפים וינשׁכו את העם וימת עם רב מישׂראל׃",
      "info": ""
    },
    {
      "book_id": "NUM",
      "book_name": "Numbers",
      "chapter": 21,
      "verse_start": 7,
      "verse_end": 7,
      "text": "ויבא העם אל משׁה ויאמרו חטאנו כי דברנו ביהוה ובך התפלל אל יהוה ויסר מעלינו את הנחשׁ ויתפלל משׁה בעד העם׃",
      "info": ""
    },
    {
      "book_id": "NUM",
      "book_name": "Numbers",
      "chapter": 21,
      "verse_start": 8,
      "verse_end": 8,
      "text": "ויאמר יהוה אל משׁה עשׂה לך שׂרף ושׂים אתו על נס והיה כל הנשׁוך וראה אתו וחי׃",
      "info": ""
    },
    {
      "book_id": "NUM",
      "book_name": "Numbers",
      "chapter": 21,
      "verse_start": 9,
      "verse_end": 9,
      "text": "ויעשׂ משׁה נחשׁ נחשׁת וישׂמהו על הנס והיה אם נשׁך הנחשׁ את אישׁ והביט אל נחשׁ הנחשׁת וחי׃",
      "info": ""
    },
    {
      "book_id": "NUM",
      "book_name": "Numbers",
      "chapter": 21,
      "verse_start": 10,
      "verse_end": 10,
      "text": "ויסעו בני ישׂראל ויחנו באבת׃",
      "info": ""
    },
    {
      "book_id": "NUM",
      "book_name": "Numbers",
      "chapter": 21,
      "verse_start": 11,
      "verse_end": 11,
      "text": "ויסעו מאבת ויחנו בעיי העברים במדבר אשׁר על פני מואב ממזרח השׁמשׁ׃",
      "info": ""
    },
    {
      "book_id": "NUM",
      "book_name": "Numbers",
      "chapter": 21,
      "verse_start": 12,
      "verse_end": 12,
      "text": "משׁם נסעו ויחנו בנחל זרד׃",
      "info": ""
    },
    {
      "book_id": "NUM",
      "book_name": "Numbers",
      "chapter": 21,
      "verse_start": 13,
      "verse_end": 13,
      "text": "משׁם נסעו ויחנו מעבר ארנון אשׁר במדבר היצא מגבל האמרי כי ארנון גבול מואב בין מואב ובין האמרי׃",
      "info": ""
    },
    {
      "book_id": "NUM",
      "book_name": "Numbers",
      "chapter": 21,
      "verse_start": 14,
      "verse_end": 14,
      "text": "על כן יאמר בספר מלחמת יהוה את והב בסופה ואת הנחלים ארנון׃",
      "info": ""
    },
    {
      "book_id": "NUM",
      "book_name": "Numbers",
      "chapter": 21,
      "verse_start": 15,
      "verse_end": 15,
      "text": "ואשׁד הנחלים אשׁר נטה לשׁבת ער ונשׁען לגבול מואב׃",
      "info": ""
    },
    {
      "book_id": "NUM",
      "book_name": "Numbers",
      "chapter": 21,
      "verse_start": 16,
      "verse_end": 16,
      "text": "ומשׁם בארה הוא הבאר אשׁר אמר יהוה למשׁה אסף את העם ואתנה להם מים׃",
      "info": ""
    },
    {
      "book_id": "NUM",
      "book_name": "Numbers",
      "chapter": 21,
      "verse_start": 17,
      "verse_end": 17,
      "text": "אז ישׁיר ישׂראל את השׁירה הזאת עלי באר ענו׃",
      "info": ""
    },
    {
      "book_id": "NUM",
      "book_name": "Numbers",
      "chapter": 21,
      "verse_start": 18,
      "verse_end": 18,
      "text": "באר חפרוה שׂרים כרוה נדיבי העם במחקק במשׁענתם וממדבר מתנה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 21,
      "verse_start": 19,
      "verse_end": 19,
      "text": "וממתנה נחליאל ומנחליאל במות׃",
      "info": ""
    },
    {
      "book_id": "NUM",
      "book_name": "Numbers",
      "chapter": 21,
      "verse_start": 20,
      "verse_end": 20,
      "text": "ומבמות הגיא אשׁר בשׂדה מואב ראשׁ הפסגה ונשׁקפה על פני הישׁימן׃",
      "info": ""
    },
    {
      "book_id": "NUM",
      "book_name": "Numbers",
      "chapter": 21,
      "verse_start": 21,
      "verse_end": 21,
      "text": "וישׁלח ישׂראל מלאכים אל סיחן מלך האמרי לאמר׃",
      "info": ""
    },
    {
      "book_id": "NUM",
      "book_name": "Numbers",
      "chapter": 21,
      "verse_start": 22,
      "verse_end": 22,
      "text": "אעברה בארצך לא נטה בשׂדה ובכרם לא נשׁתה מי באר בדרך המלך נלך עד אשׁר נעבר גבלך׃",
      "info": ""
    },
    {
      "book_id": "NUM",
      "book_name": "Numbers",
      "chapter": 21,
      "verse_start": 23,
      "verse_end": 23,
      "text": "ולא נתן סיחן את ישׂראל עבר בגבלו ויאסף סיחן את כל עמו ויצא לקראת ישׂראל המדברה ויבא יהצה וילחם בישׂראל׃",
      "info": ""
    },
    {
      "book_id": "NUM",
      "book_name": "Numbers",
      "chapter": 21,
      "verse_start": 24,
      "verse_end": 24,
      "text": "ויכהו ישׂראל לפי חרב ויירשׁ את ארצו מארנן עד יבק עד בני עמון כי עז גבול בני עמון׃",
      "info": ""
    },
    {
      "book_id": "NUM",
      "book_name": "Numbers",
      "chapter": 21,
      "verse_start": 25,
      "verse_end": 25,
      "text": "ויקח ישׂראל את כל הערים האלה וישׁב ישׂראל בכל ערי האמרי בחשׁבון ובכל בנתיה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 21,
      "verse_start": 26,
      "verse_end": 26,
      "text": "כי חשׁבון עיר סיחן מלך האמרי הוא והוא נלחם במלך מואב הראשׁון ויקח את כל ארצו מידו עד ארנן׃",
      "info": ""
    },
    {
      "book_id": "NUM",
      "book_name": "Numbers",
      "chapter": 21,
      "verse_start": 27,
      "verse_end": 27,
      "text": "על כן יאמרו המשׁלים באו חשׁבון תבנה ותכונן עיר סיחון׃",
      "info": ""
    },
    {
      "book_id": "NUM",
      "book_name": "Numbers",
      "chapter": 21,
      "verse_start": 28,
      "verse_end": 28,
      "text": "כי אשׁ יצאה מחשׁבון להבה מקרית סיחן אכלה ער מואב בעלי במות ארנן׃",
      "info": ""
    },
    {
      "book_id": "NUM",
      "book_name": "Numbers",
      "chapter": 21,
      "verse_start": 29,
      "verse_end": 29,
      "text": "אוי לך מואב אבדת עם כמושׁ נתן בניו פליטם ובנתיו בשׁבית למלך אמרי סיחון׃",
      "info": ""
    },
    {
      "book_id": "NUM",
      "book_name": "Numbers",
      "chapter": 21,
      "verse_start": 30,
      "verse_end": 30,
      "text": "ונירם אבד חשׁבון עד דיבן ונשׁים עד נפח אשׁר עד מידבא׃",
      "info": ""
    },
    {
      "book_id": "NUM",
      "book_name": "Numbers",
      "chapter": 21,
      "verse_start": 31,
      "verse_end": 31,
      "text": "וישׁב ישׂראל בארץ האמרי׃",
      "info": ""
    },
    {
      "book_id": "NUM",
      "book_name": "Numbers",
      "chapter": 21,
      "verse_start": 32,
      "verse_end": 32,
      "text": "וישׁלח משׁה לרגל את יעזר וילכדו בנתיה ויירשׁ את האמרי אשׁר שׁם׃",
      "info": ""
    },
    {
      "book_id": "NUM",
      "book_name": "Numbers",
      "chapter": 21,
      "verse_start": 33,
      "verse_end": 33,
      "text": "ויפנו ויעלו דרך הבשׁן ויצא עוג מלך הבשׁן לקראתם הוא וכל עמו למלחמה אדרעי׃",
      "info": ""
    },
    {
      "book_id": "NUM",
      "book_name": "Numbers",
      "chapter": 21,
      "verse_start": 34,
      "verse_end": 34,
      "text": "ויאמר יהוה אל משׁה אל תירא אתו כי בידך נתתי אתו ואת כל עמו ואת ארצו ועשׂית לו כאשׁר עשׂית לסיחן מלך האמרי אשׁר יושׁב בחשׁבון׃",
      "info": ""
    },
    {
      "book_id": "NUM",
      "book_name": "Numbers",
      "chapter": 21,
      "verse_start": 35,
      "verse_end": 35,
      "text": "ויכו אתו ואת בניו ואת כל עמו עד בלתי השׁאיר לו שׂריד ויירשׁו את ארצו׃",
      "info": ""
    }
  ]
}