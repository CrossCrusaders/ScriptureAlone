{
  "header": "",
  "footer": "",
  "language": "Hebrew",
  "verses": [
    {
      "book_id": "NUM",
      "book_name": "Numbers",
      "chapter": 32,
      "verse_start": 1,
      "verse_end": 1,
      "text": "ומקנה רב היה לבני ראובן ולבני גד עצום מאד ויראו את ארץ יעזר ואת ארץ גלעד והנה המקום מקום מקנה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 2,
      "verse_end": 2,
      "text": "ויבאו בני גד ובני ראובן ויאמרו אל משׁה ואל אלעזר הכהן ואל נשׂיאי העדה לאמר׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 3,
      "verse_end": 3,
      "text": "עטרות ודיבן ויעזר ונמרה וחשׁבון ואלעלה ושׂבם ונבו ובען׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 4,
      "verse_end": 4,
      "text": "הארץ אשׁר הכה יהוה לפני עדת ישׂראל ארץ מקנה הוא ולעבדיך מקנה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 5,
      "verse_end": 5,
      "text": "ויאמרו אם מצאנו חן בעיניך יתן את הארץ הזאת לעבדיך לאחזה אל תעברנו את הירדן׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 6,
      "verse_end": 6,
      "text": "ויאמר משׁה לבני גד ולבני ראובן האחיכם יבאו למלחמה ואתם תשׁבו פה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 7,
      "verse_end": 7,
      "text": "ולמה תנואון את לב בני ישׂראל מעבר אל הארץ אשׁר נתן להם יהוה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 8,
      "verse_end": 8,
      "text": "כה עשׂו אבתיכם בשׁלחי אתם מקדשׁ ברנע לראות את הארץ׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 9,
      "verse_end": 9,
      "text": "ויעלו עד נחל אשׁכול ויראו את הארץ ויניאו את לב בני ישׂראל לבלתי בא אל הארץ אשׁר נתן להם יהוה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 10,
      "verse_end": 10,
      "text": "ויחר אף יהוה ביום ההוא וישׁבע לאמר׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 11,
      "verse_end": 11,
      "text": "אם יראו האנשׁים העלים ממצרים מבן עשׂרים שׁנה ומעלה את האדמה אשׁר נשׁבעתי לאברהם ליצחק וליעקב כי לא מלאו אחרי׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 12,
      "verse_end": 12,
      "text": "בלתי כלב בן יפנה הקנזי ויהושׁע בן נון כי מלאו אחרי יהוה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 13,
      "verse_end": 13,
      "text": "ויחר אף יהוה בישׂראל וינעם במדבר ארבעים שׁנה עד תם כל הדור העשׂה הרע בעיני יהוה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 14,
      "verse_end": 14,
      "text": "והנה קמתם תחת אבתיכם תרבות אנשׁים חטאים לספות עוד על חרון אף יהוה אל ישׂראל׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 15,
      "verse_end": 15,
      "text": "כי תשׁובן מאחריו ויסף עוד להניחו במדבר ושׁחתם לכל העם הזה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 16,
      "verse_end": 16,
      "text": "ויגשׁו אליו ויאמרו גדרת צאן נבנה למקננו פה וערים לטפנו׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 17,
      "verse_end": 17,
      "text": "ואנחנו נחלץ חשׁים לפני בני ישׂראל עד אשׁר אם הביאנם אל מקומם וישׁב טפנו בערי המבצר מפני ישׁבי הארץ׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 18,
      "verse_end": 18,
      "text": "לא נשׁוב אל בתינו עד התנחל בני ישׂראל אישׁ נחלתו׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 19,
      "verse_end": 19,
      "text": "כי לא ננחל אתם מעבר לירדן והלאה כי באה נחלתנו אלינו מעבר הירדן מזרחה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 20,
      "verse_end": 20,
      "text": "ויאמר אליהם משׁה אם תעשׂון את הדבר הזה אם תחלצו לפני יהוה למלחמה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 21,
      "verse_end": 21,
      "text": "ועבר לכם כל חלוץ את הירדן לפני יהוה עד הורישׁו את איביו מפניו׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 22,
      "verse_end": 22,
      "text": "ונכבשׁה הארץ לפני יהוה ואחר תשׁבו והייתם נקים מיהוה ומישׂראל והיתה הארץ הזאת לכם לאחזה לפני יהוה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 23,
      "verse_end": 23,
      "text": "ואם לא תעשׂון כן הנה חטאתם ליהוה ודעו חטאתכם אשׁר תמצא אתכם׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 24,
      "verse_end": 24,
      "text": "בנו לכם ערים לטפכם וגדרת לצנאכם והיצא מפיכם תעשׂו׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 25,
      "verse_end": 25,
      "text": "ויאמר בני גד ובני ראובן אל משׁה לאמר עבדיך יעשׂו כאשׁר אדני מצוה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 26,
      "verse_end": 26,
      "text": "טפנו נשׁינו מקננו וכל בהמתנו יהיו שׁם בערי הגלעד׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 27,
      "verse_end": 27,
      "text": "ועבדיך יעברו כל חלוץ צבא לפני יהוה למלחמה כאשׁר אדני דבר׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 28,
      "verse_end": 28,
      "text": "ויצו להם משׁה את אלעזר הכהן ואת יהושׁע בן נון ואת ראשׁי אבות המטות לבני ישׂראל׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 29,
      "verse_end": 29,
      "text": "ויאמר משׁה אלהם אם יעברו בני גד ובני ראובן אתכם את הירדן כל חלוץ למלחמה לפני יהוה ונכבשׁה הארץ לפניכם ונתתם להם את ארץ הגלעד לאחזה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 30,
      "verse_end": 30,
      "text": "ואם לא יעברו חלוצים אתכם ונאחזו בתככם בארץ כנען׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 31,
      "verse_end": 31,
      "text": "ויענו בני גד ובני ראובן לאמר את אשׁר דבר יהוה אל עבדיך כן נעשׂה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 32,
      "verse_end": 32,
      "text": "נחנו נעבר חלוצים לפני יהוה ארץ כנען ואתנו אחזת נחלתנו מעבר לירדן׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 33,
      "verse_end": 33,
      "text": "ויתן להם משׁה לבני גד ולבני ראובן ולחצי שׁבט מנשׁה בן יוסף את ממלכת סיחן מלך האמרי ואת ממלכת עוג מלך הבשׁן הארץ לעריה בגבלת ערי הארץ סביב׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 34,
      "verse_end": 34,
      "text": "ויבנו בני גד את דיבן ואת עטרת ואת ערער׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 35,
      "verse_end": 35,
      "text": "ואת עטרת שׁופן ואת יעזר ויגבהה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 36,
      "verse_end": 36,
      "text": "ואת בית נמרה ואת בית הרן ערי מבצר וגדרת צאן׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 37,
      "verse_end": 37,
      "text": "ובני ראובן בנו את חשׁבון ואת אלעלא ואת קריתים׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 38,
      "verse_end": 38,
      "text": "ואת נבו ואת בעל מעון מוסבת שׁם ואת שׂבמה ויקראו בשׁמת את שׁמות הערים אשׁר בנו׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 39,
      "verse_end": 39,
      "text": "וילכו בני מכיר בן מנשׁה גלעדה וילכדה ויורשׁ את האמרי אשׁר׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 40,
      "verse_end": 40,
      "text": "ויתן משׁה את הגלעד למכיר בן מנשׁה וישׁב׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 41,
      "verse_end": 41,
      "text": "ויאיר בן מנשׁה הלך וילכד את חותיהם ויקרא אתהן חות יאיר׃",
      "info": ""
    },
    {
      "book_id": "NUM",
      "book_name": "Numbers",
      "chapter": 32,
      "verse_start": 42,
      "verse_end": 42,
      "text": "ונבח הלך וילכד את קנת ואת בנתיה ויקרא לה נבח בשׁמו׃",
      "info": ""
    }
  ]
}