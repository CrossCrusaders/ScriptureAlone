{
  "header": "",
  "footer": "",
  "language": "Hebrew",
  "verses": [
    {
      "book_id": "NUM",
      "book_name": "Numbers",
      "chapter": 16,
      "verse_start": 1,
      "verse_end": 1,
      "text": "ויקח קרח בן יצהר בן קהת בן לוי ודתן ואבירם בני אליאב ואון בן פלת בני ראובן׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 2,
      "verse_end": 2,
      "text": "ויקמו לפני משׁה ואנשׁים מבני ישׂראל חמשׁים ומאתים נשׂיאי עדה קראי מועד אנשׁי שׁם׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 3,
      "verse_end": 3,
      "text": "ויקהלו על משׁה ועל אהרן ויאמרו אלהם רב לכם כי כל העדה כלם קדשׁים ובתוכם יהוה ומדוע תתנשׂאו על קהל יהוה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 4,
      "verse_end": 4,
      "text": "וישׁמע משׁה ויפל על פניו׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 5,
      "verse_end": 5,
      "text": "וידבר אל קרח ואל כל עדתו לאמר בקר וידע יהוה את אשׁר לו ואת הקדושׁ והקריב אליו ואת אשׁר יבחר בו יקריב אליו׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 6,
      "verse_end": 6,
      "text": "זאת עשׂו קחו לכם מחתות קרח וכל עדתו׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 7,
      "verse_end": 7,
      "text": "ותנו בהן אשׁ ושׂימו עליהן קטרת לפני יהוה מחר והיה האישׁ אשׁר יבחר יהוה הוא הקדושׁ רב לכם בני לוי׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 8,
      "verse_end": 8,
      "text": "ויאמר משׁה אל קרח שׁמעו נא בני לוי׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 9,
      "verse_end": 9,
      "text": "המעט מכם כי הבדיל אלהי ישׂראל אתכם מעדת ישׂראל להקריב אתכם אליו לעבד את עבדת משׁכן יהוה ולעמד לפני העדה לשׁרתם׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 10,
      "verse_end": 10,
      "text": "ויקרב אתך ואת כל אחיך בני לוי אתך ובקשׁתם גם כהנה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 11,
      "verse_end": 11,
      "text": "לכן אתה וכל עדתך הנעדים על יהוה ואהרן מה הוא כי תלונו עליו׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 12,
      "verse_end": 12,
      "text": "וישׁלח משׁה לקרא לדתן ולאבירם בני אליאב ויאמרו לא נעלה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 13,
      "verse_end": 13,
      "text": "המעט כי העליתנו מארץ זבת חלב ודבשׁ להמיתנו במדבר כי תשׂתרר עלינו גם השׂתרר׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 14,
      "verse_end": 14,
      "text": "אף לא אל ארץ זבת חלב ודבשׁ הביאתנו ותתן לנו נחלת שׂדה וכרם העיני האנשׁים ההם תנקר לא נעלה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 15,
      "verse_end": 15,
      "text": "ויחר למשׁה מאד ויאמר אל יהוה אל תפן אל מנחתם לא חמור אחד מהם נשׂאתי ולא הרעתי את אחד מהם׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 16,
      "verse_end": 16,
      "text": "ויאמר משׁה אל קרח אתה וכל עדתך היו לפני יהוה אתה והם ואהרן מחר׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 17,
      "verse_end": 17,
      "text": "וקחו אישׁ מחתתו ונתתם עליהם קטרת והקרבתם לפני יהוה אישׁ מחתתו חמשׁים ומאתים מחתת ואתה ואהרן אישׁ מחתתו׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 18,
      "verse_end": 18,
      "text": "ויקחו אישׁ מחתתו ויתנו עליהם אשׁ וישׂימו עליהם קטרת ויעמדו פתח אהל מועד ומשׁה ואהרן׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 19,
      "verse_end": 19,
      "text": "ויקהל עליהם קרח את כל העדה אל פתח אהל מועד וירא כבוד יהוה אל כל העדה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 20,
      "verse_end": 20,
      "text": "וידבר יהוה אל משׁה ואל אהרן לאמר׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 21,
      "verse_end": 21,
      "text": "הבדלו מתוך העדה הזאת ואכלה אתם כרגע׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 22,
      "verse_end": 22,
      "text": "ויפלו על פניהם ויאמרו אל אלהי הרוחת לכל בשׂר האישׁ אחד יחטא ועל כל העדה תקצף׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 23,
      "verse_end": 23,
      "text": "וידבר יהוה אל משׁה לאמר׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 24,
      "verse_end": 24,
      "text": "דבר אל העדה לאמר העלו מסביב למשׁכן קרח דתן ואבירם׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 25,
      "verse_end": 25,
      "text": "ויקם משׁה וילך אל דתן ואבירם וילכו אחריו זקני ישׂראל׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 26,
      "verse_end": 26,
      "text": "וידבר אל העדה לאמר סורו נא מעל אהלי האנשׁים הרשׁעים האלה ואל תגעו בכל אשׁר להם פן תספו בכל חטאתם׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 27,
      "verse_end": 27,
      "text": "ויעלו מעל משׁכן קרח דתן ואבירם מסביב ודתן ואבירם יצאו נצבים פתח אהליהם ונשׁיהם ובניהם וטפם׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 28,
      "verse_end": 28,
      "text": "ויאמר משׁה בזאת תדעון כי יהוה שׁלחני לעשׂות את כל המעשׂים האלה כי לא מלבי׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 29,
      "verse_end": 29,
      "text": "אם כמות כל האדם ימתון אלה ופקדת כל האדם יפקד עליהם לא יהוה שׁלחני׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 30,
      "verse_end": 30,
      "text": "ואם בריאה יברא יהוה ופצתה האדמה את פיה ובלעה אתם ואת כל אשׁר להם וירדו חיים שׁאלה וידעתם כי נאצו האנשׁים האלה את יהוה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 31,
      "verse_end": 31,
      "text": "ויהי ככלתו לדבר את כל הדברים האלה ותבקע האדמה אשׁר תחתיהם׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 32,
      "verse_end": 32,
      "text": "ותפתח הארץ את פיה ותבלע אתם ואת בתיהם ואת כל האדם אשׁר לקרח ואת כל הרכושׁ׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 33,
      "verse_end": 33,
      "text": "וירדו הם וכל אשׁר להם חיים שׁאלה ותכס עליהם הארץ ויאבדו מתוך הקהל׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 34,
      "verse_end": 34,
      "text": "וכל ישׂראל אשׁר סביבתיהם נסו לקלם כי אמרו פן תבלענו הארץ׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 35,
      "verse_end": 35,
      "text": "ואשׁ יצאה מאת יהוה ותאכל את החמשׁים ומאתים אישׁ מקריבי הקטרת׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 36,
      "verse_end": 36,
      "text": "וידבר יהוה אל משׁה לאמר׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 37,
      "verse_end": 37,
      "text": "אמר אל אלעזר בן אהרן הכהן וירם את המחתת מבין השׂרפה ואת האשׁ זרה הלאה כי קדשׁו׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 38,
      "verse_end": 38,
      "text": "את מחתות החטאים האלה בנפשׁתם ועשׂו אתם רקעי פחים צפוי למזבח כי הקריבם לפני יהוה ויקדשׁו ויהיו לאות לבני ישׂראל׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 39,
      "verse_end": 39,
      "text": "ויקח אלעזר הכהן את מחתות הנחשׁת אשׁר הקריבו השׂרפים וירקעום צפוי למזבח׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 40,
      "verse_end": 40,
      "text": "זכרון לבני ישׂראל למען אשׁר לא יקרב אישׁ זר אשׁר לא מזרע אהרן הוא להקטיר קטרת לפני יהוה ולא יהיה כקרח וכעדתו כאשׁר דבר יהוה ביד משׁה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 41,
      "verse_end": 41,
      "text": "וילנו כל עדת בני ישׂראל ממחרת על משׁה ועל אהרן לאמר אתם המתם את עם יהוה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 42,
      "verse_end": 42,
      "text": "ויהי בהקהל העדה על משׁה ועל אהרן ויפנו אל אהל מועד והנה כסהו הענן וירא כבוד יהוה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 43,
      "verse_end": 43,
      "text": "ויבא משׁה ואהרן אל פני אהל מועד׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 44,
      "verse_end": 44,
      "text": "וידבר יהוה אל משׁה לאמר׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 45,
      "verse_end": 45,
      "text": "הרמו מתוך העדה הזאת ואכלה אתם כרגע ויפלו על פניהם׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 46,
      "verse_end": 46,
      "text": "ויאמר משׁה אל אהרן קח את המחתה ותן עליה אשׁ מעל המזבח ושׂים קטרת והולך מהרה אל העדה וכפר עליהם כי יצא הקצף מלפני יהוה החל הנגף׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 47,
      "verse_end": 47,
      "text": "ויקח אהרן כאשׁר דבר משׁה וירץ אל תוך הקהל והנה החל הנגף בעם ויתן את הקטרת ויכפר על העם׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 48,
      "verse_end": 48,
      "text": "ויעמד בין המתים ובין החיים ותעצר המגפה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 49,
      "verse_end": 49,
      "text": "ויהיו המתים במגפה ארבעה עשׂר אלף ושׁבע מאות מלבד המתים על דבר קרח׃",
      "info": ""
    },
    {
      "book_id": "NUM",
      "book_name": "Numbers",
      "chapter": 16,
      "verse_start": 50,
      "verse_end": 50,
      "text": "וישׁב אהרן אל משׁה אל פתח אהל מועד והמגפה נעצרה׃",
      "info": ""
    }
  ]
}