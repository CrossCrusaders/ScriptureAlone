{
  "header": "",
  "footer": "",
  "language": "Hebrew",
  "verses": [
    {
      "book_id": "NUM",
      "book_name": "Numbers",
      "chapter": 15,
      "verse_start": 1,
      "verse_end": 1,
      "text": "וידבר יהוה אל משׁה לאמר׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 2,
      "verse_end": 2,
      "text": "דבר אל בני ישׂראל ואמרת אלהם כי תבאו אל ארץ מושׁבתיכם אשׁר אני נתן׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 3,
      "verse_end": 3,
      "text": "ועשׂיתם אשׁה ליהוה עלה או זבח לפלא נדר או בנדבה או במעדיכם לעשׂות ריח ניחח ליהוה מן הבקר או מן הצאן׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 4,
      "verse_end": 4,
      "text": "והקריב המקריב קרבנו ליהוה מנחה סלת עשׂרון בלול ברבעית ההין שׁמן׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 5,
      "verse_end": 5,
      "text": "ויין לנסך רביעית ההין תעשׂה על העלה או לזבח לכבשׂ האחד׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 6,
      "verse_end": 6,
      "text": "או לאיל תעשׂה מנחה סלת שׁני עשׂרנים בלולה בשׁמן שׁלשׁית ההין׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 7,
      "verse_end": 7,
      "text": "ויין לנסך שׁלשׁית ההין תקריב ריח ניחח ליהוה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 8,
      "verse_end": 8,
      "text": "וכי תעשׂה בן בקר עלה או זבח לפלא נדר או שׁלמים ליהוה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 9,
      "verse_end": 9,
      "text": "והקריב על בן הבקר מנחה סלת שׁלשׁה עשׂרנים בלול בשׁמן חצי ההין׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 10,
      "verse_end": 10,
      "text": "ויין תקריב לנסך חצי ההין אשׁה ריח ניחח ליהוה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 11,
      "verse_end": 11,
      "text": "ככה יעשׂה לשׁור האחד או לאיל האחד או לשׂה בכבשׂים או בעזים׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 12,
      "verse_end": 12,
      "text": "כמספר אשׁר תעשׂו ככה תעשׂו לאחד כמספרם׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 13,
      "verse_end": 13,
      "text": "כל האזרח יעשׂה ככה את אלה להקריב אשׁה ריח ניחח ליהוה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 14,
      "verse_end": 14,
      "text": "וכי יגור אתכם גר או אשׁר בתוככם לדרתיכם ועשׂה אשׁה ריח ניחח ליהוה כאשׁר תעשׂו כן יעשׂה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 15,
      "verse_end": 15,
      "text": "הקהל חקה אחת לכם ולגר הגר חקת עולם לדרתיכם ככם כגר יהיה לפני יהוה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 16,
      "verse_end": 16,
      "text": "תורה אחת ומשׁפט אחד יהיה לכם ולגר הגר אתכם׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 17,
      "verse_end": 17,
      "text": "וידבר יהוה אל משׁה לאמר׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 18,
      "verse_end": 18,
      "text": "דבר אל בני ישׂראל ואמרת אלהם בבאכם אל הארץ אשׁר אני מביא אתכם שׁמה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 19,
      "verse_end": 19,
      "text": "והיה באכלכם מלחם הארץ תרימו תרומה ליהוה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 20,
      "verse_end": 20,
      "text": "ראשׁית ערסתכם חלה תרימו תרומה כתרומת גרן כן תרימו אתה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 21,
      "verse_end": 21,
      "text": "מראשׁית ערסתיכם תתנו ליהוה תרומה לדרתיכם׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 22,
      "verse_end": 22,
      "text": "וכי תשׁגו ולא תעשׂו את כל המצות האלה אשׁר דבר יהוה אל משׁה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 23,
      "verse_end": 23,
      "text": "את כל אשׁר צוה יהוה אליכם ביד משׁה מן היום אשׁר צוה יהוה והלאה לדרתיכם׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 24,
      "verse_end": 24,
      "text": "והיה אם מעיני העדה נעשׂתה לשׁגגה ועשׂו כל העדה פר בן בקר אחד לעלה לריח ניחח ליהוה ומנחתו ונסכו כמשׁפט ושׂעיר עזים אחד לחטת׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 25,
      "verse_end": 25,
      "text": "וכפר הכהן על כל עדת בני ישׂראל ונסלח להם כי שׁגגה הוא והם הביאו את קרבנם אשׁה ליהוה וחטאתם לפני יהוה על שׁגגתם׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 26,
      "verse_end": 26,
      "text": "ונסלח לכל עדת בני ישׂראל ולגר הגר בתוכם כי לכל העם בשׁגגה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 27,
      "verse_end": 27,
      "text": "ואם נפשׁ אחת תחטא בשׁגגה והקריבה עז בת שׁנתה לחטאת׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 28,
      "verse_end": 28,
      "text": "וכפר הכהן על הנפשׁ השׁגגת בחטאה בשׁגגה לפני יהוה לכפר עליו ונסלח׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 29,
      "verse_end": 29,
      "text": "האזרח בבני ישׂראל ולגר הגר בתוכם תורה אחת יהיה לכם לעשׂה בשׁגגה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 30,
      "verse_end": 30,
      "text": "והנפשׁ אשׁר תעשׂה ביד רמה מן האזרח ומן הגר את יהוה הוא מגדף ונכרתה הנפשׁ ההוא מקרב עמה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 31,
      "verse_end": 31,
      "text": "כי דבר יהוה בזה ואת מצותו הפר הכרת תכרת הנפשׁ ההוא עונה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 32,
      "verse_end": 32,
      "text": "ויהיו בני ישׂראל במדבר וימצאו אישׁ מקשׁשׁ עצים ביום השׁבת׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 33,
      "verse_end": 33,
      "text": "ויקריבו אתו המצאים אתו מקשׁשׁ עצים אל משׁה ואל אהרן ואל כל העדה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 34,
      "verse_end": 34,
      "text": "ויניחו אתו במשׁמר כי לא פרשׁ מה יעשׂה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 35,
      "verse_end": 35,
      "text": "ויאמר יהוה אל משׁה מות יומת האישׁ רגום אתו באבנים כל העדה מחוץ למחנה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 36,
      "verse_end": 36,
      "text": "ויציאו אתו כל העדה אל מחוץ למחנה וירגמו אתו באבנים וימת כאשׁר צוה יהוה את משׁה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 37,
      "verse_end": 37,
      "text": "ויאמר יהוה אל משׁה לאמר׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 38,
      "verse_end": 38,
      "text": "דבר אל בני ישׂראל ואמרת אלהם ועשׂו להם ציצת על כנפי בגדיהם לדרתם ונתנו על ציצת הכנף פתיל תכלת׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 39,
      "verse_end": 39,
      "text": "והיה לכם לציצת וראיתם אתו וזכרתם את כל מצות יהוה ועשׂיתם אתם ולא תתורו אחרי לבבכם ואחרי עיניכם אשׁר אתם זנים אחריהם׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 40,
      "verse_end": 40,
      "text": "למען תזכרו ועשׂיתם את כל מצותי והייתם קדשׁים לאלהיכם׃",
      "info": ""
    },
    {
      "book_id": "NUM",
      "book_name": "Numbers",
      "chapter": 15,
      "verse_start": 41,
      "verse_end": 41,
      "text": "אני יהוה אלהיכם אשׁר הוצאתי אתכם מארץ מצרים להיות לכם לאלהים אני יהוה אלהיכם׃",
      "info": ""
    }
  ]
}