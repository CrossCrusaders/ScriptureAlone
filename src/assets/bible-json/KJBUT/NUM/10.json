{
  "header": "",
  "footer": "",
  "language": "Hebrew",
  "verses": [
    {
      "book_id": "NUM",
      "book_name": "Numbers",
      "chapter": 10,
      "verse_start": 1,
      "verse_end": 1,
      "text": "וידבר יהוה אל משׁה לאמר׃",
      "info": ""
    },
    {
      "book_id": "NUM",
      "book_name": "Numbers",
      "chapter": 10,
      "verse_start": 2,
      "verse_end": 2,
      "text": "עשׂה לך שׁתי חצוצרת כסף מקשׁה תעשׂה אתם והיו לך למקרא העדה ולמסע את המחנות׃",
      "info": ""
    },
    {
      "book_id": "NUM",
      "book_name": "Numbers",
      "chapter": 10,
      "verse_start": 3,
      "verse_end": 3,
      "text": "ותקעו בהן ונועדו אליך כל העדה אל פתח אהל מועד׃",
      "info": ""
    },
    {
      "book_id": "NUM",
      "book_name": "Numbers",
      "chapter": 10,
      "verse_start": 4,
      "verse_end": 4,
      "text": "ואם באחת יתקעו ונועדו אליך הנשׂיאים ראשׁי אלפי ישׂראל׃",
      "info": ""
    },
    {
      "book_id": "NUM",
      "book_name": "Numbers",
      "chapter": 10,
      "verse_start": 5,
      "verse_end": 5,
      "text": "ותקעתם תרועה ונסעו המחנות החנים קדמה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 10,
      "verse_start": 6,
      "verse_end": 6,
      "text": "ותקעתם תרועה שׁנית ונסעו המחנות החנים תימנה תרועה יתקעו למסעיהם׃",
      "info": ""
    },
    {
      "book_id": "NUM",
      "book_name": "Numbers",
      "chapter": 10,
      "verse_start": 7,
      "verse_end": 7,
      "text": "ובהקהיל את הקהל תתקעו ולא תריעו׃",
      "info": ""
    },
    {
      "book_id": "NUM",
      "book_name": "Numbers",
      "chapter": 10,
      "verse_start": 8,
      "verse_end": 8,
      "text": "ובני אהרן הכהנים יתקעו בחצצרות והיו לכם לחקת עולם לדרתיכם׃",
      "info": ""
    },
    {
      "book_id": "NUM",
      "book_name": "Numbers",
      "chapter": 10,
      "verse_start": 9,
      "verse_end": 9,
      "text": "וכי תבאו מלחמה בארצכם על הצר הצרר אתכם והרעתם בחצצרת ונזכרתם לפני יהוה אלהיכם ונושׁעתם מאיביכם׃",
      "info": ""
    },
    {
      "book_id": "NUM",
      "book_name": "Numbers",
      "chapter": 10,
      "verse_start": 10,
      "verse_end": 10,
      "text": "וביום שׂמחתכם ובמועדיכם ובראשׁי חדשׁכם ותקעתם בחצצרת על עלתיכם ועל זבחי שׁלמיכם והיו לכם לזכרון לפני אלהיכם אני יהוה אלהיכם׃",
      "info": ""
    },
    {
      "book_id": "NUM",
      "book_name": "Numbers",
      "chapter": 10,
      "verse_start": 11,
      "verse_end": 11,
      "text": "ויהי בשׁנה השׁנית בחדשׁ השׁני בעשׂרים בחדשׁ נעלה הענן מעל משׁכן העדת׃",
      "info": ""
    },
    {
      "book_id": "NUM",
      "book_name": "Numbers",
      "chapter": 10,
      "verse_start": 12,
      "verse_end": 12,
      "text": "ויסעו בני ישׂראל למסעיהם ממדבר סיני וישׁכן הענן במדבר פארן׃",
      "info": ""
    },
    {
      "book_id": "NUM",
      "book_name": "Numbers",
      "chapter": 10,
      "verse_start": 13,
      "verse_end": 13,
      "text": "ויסעו בראשׁנה על פי יהוה ביד משׁה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 10,
      "verse_start": 14,
      "verse_end": 14,
      "text": "ויסע דגל מחנה בני יהודה בראשׁנה לצבאתם ועל צבאו נחשׁון בן עמינדב׃",
      "info": ""
    },
    {
      "book_id": "NUM",
      "book_name": "Numbers",
      "chapter": 10,
      "verse_start": 15,
      "verse_end": 15,
      "text": "ועל צבא מטה בני ישׂשכר נתנאל בן צוער׃",
      "info": ""
    },
    {
      "book_id": "NUM",
      "book_name": "Numbers",
      "chapter": 10,
      "verse_start": 16,
      "verse_end": 16,
      "text": "ועל צבא מטה בני זבולן אליאב בן חלן׃",
      "info": ""
    },
    {
      "book_id": "NUM",
      "book_name": "Numbers",
      "chapter": 10,
      "verse_start": 17,
      "verse_end": 17,
      "text": "והורד המשׁכן ונסעו בני גרשׁון ובני מררי נשׂאי המשׁכן׃",
      "info": ""
    },
    {
      "book_id": "NUM",
      "book_name": "Numbers",
      "chapter": 10,
      "verse_start": 18,
      "verse_end": 18,
      "text": "ונסע דגל מחנה ראובן לצבאתם ועל צבאו אליצור בן שׁדיאור׃",
      "info": ""
    },
    {
      "book_id": "NUM",
      "book_name": "Numbers",
      "chapter": 10,
      "verse_start": 19,
      "verse_end": 19,
      "text": "ועל צבא מטה בני שׁמעון שׁלמיאל בן צורי שׁדי׃",
      "info": ""
    },
    {
      "book_id": "NUM",
      "book_name": "Numbers",
      "chapter": 10,
      "verse_start": 20,
      "verse_end": 20,
      "text": "ועל צבא מטה בני גד אליסף בן דעואל׃",
      "info": ""
    },
    {
      "book_id": "NUM",
      "book_name": "Numbers",
      "chapter": 10,
      "verse_start": 21,
      "verse_end": 21,
      "text": "ונסעו הקהתים נשׂאי המקדשׁ והקימו את המשׁכן עד באם׃",
      "info": ""
    },
    {
      "book_id": "NUM",
      "book_name": "Numbers",
      "chapter": 10,
      "verse_start": 22,
      "verse_end": 22,
      "text": "ונסע דגל מחנה בני אפרים לצבאתם ועל צבאו אלישׁמע בן עמיהוד׃",
      "info": ""
    },
    {
      "book_id": "NUM",
      "book_name": "Numbers",
      "chapter": 10,
      "verse_start": 23,
      "verse_end": 23,
      "text": "ועל צבא מטה בני מנשׁה גמליאל בן פדהצור׃",
      "info": ""
    },
    {
      "book_id": "NUM",
      "book_name": "Numbers",
      "chapter": 10,
      "verse_start": 24,
      "verse_end": 24,
      "text": "ועל צבא מטה בני בנימן אבידן בן גדעוני׃",
      "info": ""
    },
    {
      "book_id": "NUM",
      "book_name": "Numbers",
      "chapter": 10,
      "verse_start": 25,
      "verse_end": 25,
      "text": "ונסע דגל מחנה בני דן מאסף לכל המחנת לצבאתם ועל צבאו אחיעזר בן עמישׁדי׃",
      "info": ""
    },
    {
      "book_id": "NUM",
      "book_name": "Numbers",
      "chapter": 10,
      "verse_start": 26,
      "verse_end": 26,
      "text": "ועל צבא מטה בני אשׁר פגעיאל בן עכרן׃",
      "info": ""
    },
    {
      "book_id": "NUM",
      "book_name": "Numbers",
      "chapter": 10,
      "verse_start": 27,
      "verse_end": 27,
      "text": "ועל צבא מטה בני נפתלי אחירע בן עינן׃",
      "info": ""
    },
    {
      "book_id": "NUM",
      "book_name": "Numbers",
      "chapter": 10,
      "verse_start": 28,
      "verse_end": 28,
      "text": "אלה מסעי בני ישׂראל לצבאתם ויסעו׃",
      "info": ""
    },
    {
      "book_id": "NUM",
      "book_name": "Numbers",
      "chapter": 10,
      "verse_start": 29,
      "verse_end": 29,
      "text": "ויאמר משׁה לחבב בן רעואל המדיני חתן משׁה נסעים אנחנו אל המקום אשׁר אמר יהוה אתו אתן לכם לכה אתנו והטבנו לך כי יהוה דבר טוב על ישׂראל׃",
      "info": ""
    },
    {
      "book_id": "NUM",
      "book_name": "Numbers",
      "chapter": 10,
      "verse_start": 30,
      "verse_end": 30,
      "text": "ויאמר אליו לא אלך כי אם אל ארצי ואל מולדתי אלך׃",
      "info": ""
    },
    {
      "book_id": "NUM",
      "book_name": "Numbers",
      "chapter": 10,
      "verse_start": 31,
      "verse_end": 31,
      "text": "ויאמר אל נא תעזב אתנו כי על כן ידעת חנתנו במדבר והיית לנו לעינים׃",
      "info": ""
    },
    {
      "book_id": "NUM",
      "book_name": "Numbers",
      "chapter": 10,
      "verse_start": 32,
      "verse_end": 32,
      "text": "והיה כי תלך עמנו והיה הטוב ההוא אשׁר ייטיב יהוה עמנו והטבנו׃",
      "info": ""
    },
    {
      "book_id": "NUM",
      "book_name": "Numbers",
      "chapter": 10,
      "verse_start": 33,
      "verse_end": 33,
      "text": "ויסעו מהר יהוה דרך שׁלשׁת ימים וארון ברית יהוה נסע לפניהם דרך שׁלשׁת ימים לתור להם מנוחה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 10,
      "verse_start": 34,
      "verse_end": 34,
      "text": "וענן יהוה עליהם יומם בנסעם מן המחנה׃",
      "info": ""
    },
    {
      "book_id": "NUM",
      "book_name": "Numbers",
      "chapter": 10,
      "verse_start": 35,
      "verse_end": 35,
      "text": "ויהי בנסע הארן ויאמר משׁה קומה יהוה ויפצו איביך וינסו משׂנאיך מפניך׃",
      "info": ""
    },
    {
      "book_id": "NUM",
      "book_name": "Numbers",
      "chapter": 10,
      "verse_start": 36,
      "verse_end": 36,
      "text": "ובנחה יאמר שׁובה יהוה רבבות אלפי ישׂראל׃",
      "info": ""
    }
  ]
}