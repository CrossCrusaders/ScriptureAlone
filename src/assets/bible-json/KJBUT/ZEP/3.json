{
  "header": "",
  "footer": "",
  "language": "Hebrew",
  "verses": [
    {
      "book_id": "ZEP",
      "book_name": "Zephaniah",
      "chapter": 3,
      "verse_start": 1,
      "verse_end": 1,
      "text": "הוי מראה ונגאלה העיר היונה׃",
      "info": ""
    },
    {
      "book_id": "ZEP",
      "book_name": "Zephaniah",
      "chapter": 3,
      "verse_start": 2,
      "verse_end": 2,
      "text": "לא שׁמעה בקול לא לקחה מוסר ביהוה לא בטחה אל אלהיה לא קרבה׃",
      "info": ""
    },
    {
      "book_id": "ZEP",
      "book_name": "Zephaniah",
      "chapter": 3,
      "verse_start": 3,
      "verse_end": 3,
      "text": "שׂריה בקרבה אריות שׁאגים שׁפטיה זאבי ערב לא גרמו לבקר׃",
      "info": ""
    },
    {
      "book_id": "ZEP",
      "book_name": "Zephaniah",
      "chapter": 3,
      "verse_start": 4,
      "verse_end": 4,
      "text": "נביאיה פחזים אנשׁי בגדות כהניה חללו קדשׁ חמסו תורה׃",
      "info": ""
    },
    {
      "book_id": "ZEP",
      "book_name": "Zephaniah",
      "chapter": 3,
      "verse_start": 5,
      "verse_end": 5,
      "text": "יהוה צדיק בקרבה לא יעשׂה עולה בבקר בבקר משׁפטו יתן לאור לא נעדר ולא יודע עול בשׁת׃",
      "info": ""
    },
    {
      "book_id": "ZEP",
      "book_name": "Zephaniah",
      "chapter": 3,
      "verse_start": 6,
      "verse_end": 6,
      "text": "הכרתי גוים נשׁמו פנותם החרבתי חוצותם מבלי עובר נצדו עריהם מבלי אישׁ מאין יושׁב׃",
      "info": ""
    },
    {
      "book_id": "ZEP",
      "book_name": "Zephaniah",
      "chapter": 3,
      "verse_start": 7,
      "verse_end": 7,
      "text": "אמרתי אך תיראי אותי תקחי מוסר ולא יכרת מעונה כל אשׁר פקדתי עליה אכן השׁכימו השׁחיתו כל עלילותם׃",
      "info": ""
    },
    {
      "book_id": "ZEP",
      "book_name": "Zephaniah",
      "chapter": 3,
      "verse_start": 8,
      "verse_end": 8,
      "text": "לכן חכו לי נאם יהוה ליום קומי לעד כי משׁפטי לאסף גוים לקבצי ממלכות לשׁפך עליהם זעמי כל חרון אפי כי באשׁ קנאתי תאכל כל הארץ׃",
      "info": ""
    },
    {
      "book_id": "ZEP",
      "book_name": "Zephaniah",
      "chapter": 3,
      "verse_start": 9,
      "verse_end": 9,
      "text": "כי אז אהפך אל עמים שׂפה ברורה לקרא כלם בשׁם יהוה לעבדו שׁכם אחד׃",
      "info": ""
    },
    {
      "book_id": "ZEP",
      "book_name": "Zephaniah",
      "chapter": 3,
      "verse_start": 10,
      "verse_end": 10,
      "text": "מעבר לנהרי כושׁ עתרי בת פוצי יובלון מנחתי׃",
      "info": ""
    },
    {
      "book_id": "ZEP",
      "book_name": "Zephaniah",
      "chapter": 3,
      "verse_start": 11,
      "verse_end": 11,
      "text": "ביום ההוא לא תבושׁי מכל עלילתיך אשׁר פשׁעת בי כי אז אסיר מקרבך עליזי גאותך ולא תוספי לגבהה עוד בהר קדשׁי׃",
      "info": ""
    },
    {
      "book_id": "ZEP",
      "book_name": "Zephaniah",
      "chapter": 3,
      "verse_start": 12,
      "verse_end": 12,
      "text": "והשׁארתי בקרבך עם עני ודל וחסו בשׁם יהוה׃",
      "info": ""
    },
    {
      "book_id": "ZEP",
      "book_name": "Zephaniah",
      "chapter": 3,
      "verse_start": 13,
      "verse_end": 13,
      "text": "שׁארית ישׂראל לא יעשׂו עולה ולא ידברו כזב ולא ימצא בפיהם לשׁון תרמית כי המה ירעו ורבצו ואין מחריד׃",
      "info": ""
    },
    {
      "book_id": "ZEP",
      "book_name": "Zephaniah",
      "chapter": 3,
      "verse_start": 14,
      "verse_end": 14,
      "text": "רני בת ציון הריעו ישׂראל שׂמחי ועלזי בכל לב בת ירושׁלם׃",
      "info": ""
    },
    {
      "book_id": "ZEP",
      "book_name": "Zephaniah",
      "chapter": 3,
      "verse_start": 15,
      "verse_end": 15,
      "text": "הסיר יהוה משׁפטיך פנה איבך מלך ישׂראל יהוה בקרבך לא תיראי רע עוד׃",
      "info": ""
    },
    {
      "book_id": "ZEP",
      "book_name": "Zephaniah",
      "chapter": 3,
      "verse_start": 16,
      "verse_end": 16,
      "text": "ביום ההוא יאמר לירושׁלם אל תיראי ציון אל ירפו ידיך׃",
      "info": ""
    },
    {
      "book_id": "ZEP",
      "book_name": "Zephaniah",
      "chapter": 3,
      "verse_start": 17,
      "verse_end": 17,
      "text": "יהוה אלהיך בקרבך גבור יושׁיע ישׂישׂ עליך בשׂמחה יחרישׁ באהבתו יגיל עליך ברנה׃",
      "info": ""
    },
    {
      "book_id": "ZEP",
      "book_name": "Zephaniah",
      "chapter": 3,
      "verse_start": 18,
      "verse_end": 18,
      "text": "נוגי ממועד אספתי ממך היו משׂאת עליה חרפה׃",
      "info": ""
    },
    {
      "book_id": "ZEP",
      "book_name": "Zephaniah",
      "chapter": 3,
      "verse_start": 19,
      "verse_end": 19,
      "text": "הנני עשׂה את כל מעניך בעת ההיא והושׁעתי את הצלעה והנדחה אקבץ ושׂמתים לתהלה ולשׁם בכל הארץ בשׁתם׃",
      "info": ""
    },
    {
      "book_id": "ZEP",
      "book_name": "Zephaniah",
      "chapter": 3,
      "verse_start": 20,
      "verse_end": 20,
      "text": "בעת ההיא אביא אתכם ובעת קבצי אתכם כי אתן אתכם לשׁם ולתהלה בכל עמי הארץ בשׁובי את שׁבותיכם לעיניכם אמר יהוה׃",
      "info": ""
    }
  ]
}