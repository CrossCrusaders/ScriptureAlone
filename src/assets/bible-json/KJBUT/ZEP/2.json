{
  "header": "",
  "footer": "",
  "language": "Hebrew",
  "verses": [
    {
      "book_id": "ZEP",
      "book_name": "Zephaniah",
      "chapter": 2,
      "verse_start": 1,
      "verse_end": 1,
      "text": "התקושׁשׁו וקושׁו הגוי לא נכסף׃",
      "info": ""
    },
    {
      "book_id": "ZEP",
      "book_name": "Zephaniah",
      "chapter": 2,
      "verse_start": 2,
      "verse_end": 2,
      "text": "בטרם לדת חק כמץ עבר יום בטרם לא יבוא עליכם חרון אף יהוה בטרם לא יבוא עליכם יום אף יהוה׃",
      "info": ""
    },
    {
      "book_id": "ZEP",
      "book_name": "Zephaniah",
      "chapter": 2,
      "verse_start": 3,
      "verse_end": 3,
      "text": "בקשׁו את יהוה כל ענוי הארץ אשׁר משׁפטו פעלו בקשׁו צדק בקשׁו ענוה אולי תסתרו ביום אף יהוה׃",
      "info": ""
    },
    {
      "book_id": "ZEP",
      "book_name": "Zephaniah",
      "chapter": 2,
      "verse_start": 4,
      "verse_end": 4,
      "text": "כי עזה עזובה תהיה ואשׁקלון לשׁממה אשׁדוד בצהרים יגרשׁוה ועקרון תעקר׃",
      "info": ""
    },
    {
      "book_id": "ZEP",
      "book_name": "Zephaniah",
      "chapter": 2,
      "verse_start": 5,
      "verse_end": 5,
      "text": "הוי ישׁבי חבל הים גוי כרתים דבר יהוה עליכם כנען ארץ פלשׁתים והאבדתיך מאין יושׁב׃",
      "info": ""
    },
    {
      "book_id": "ZEP",
      "book_name": "Zephaniah",
      "chapter": 2,
      "verse_start": 6,
      "verse_end": 6,
      "text": "והיתה חבל הים נות כרת רעים וגדרות צאן׃",
      "info": ""
    },
    {
      "book_id": "ZEP",
      "book_name": "Zephaniah",
      "chapter": 2,
      "verse_start": 7,
      "verse_end": 7,
      "text": "והיה חבל לשׁארית בית יהודה עליהם ירעון בבתי אשׁקלון בערב ירבצון כי יפקדם יהוה אלהיהם ושׁב שׁבותם׃",
      "info": ""
    },
    {
      "book_id": "ZEP",
      "book_name": "Zephaniah",
      "chapter": 2,
      "verse_start": 8,
      "verse_end": 8,
      "text": "שׁמעתי חרפת מואב וגדופי בני עמון אשׁר חרפו את עמי ויגדילו על גבולם׃",
      "info": ""
    },
    {
      "book_id": "ZEP",
      "book_name": "Zephaniah",
      "chapter": 2,
      "verse_start": 9,
      "verse_end": 9,
      "text": "לכן חי אני נאם יהוה צבאות אלהי ישׂראל כי מואב כסדם תהיה ובני עמון כעמרה ממשׁק חרול ומכרה מלח ושׁממה עד עולם שׁארית עמי יבזום ויתר גוי ינחלום׃",
      "info": ""
    },
    {
      "book_id": "ZEP",
      "book_name": "Zephaniah",
      "chapter": 2,
      "verse_start": 10,
      "verse_end": 10,
      "text": "זאת להם תחת גאונם כי חרפו ויגדלו על עם יהוה צבאות׃",
      "info": ""
    },
    {
      "book_id": "ZEP",
      "book_name": "Zephaniah",
      "chapter": 2,
      "verse_start": 11,
      "verse_end": 11,
      "text": "נורא יהוה עליהם כי רזה את כל אלהי הארץ וישׁתחוו לו אישׁ ממקומו כל איי הגוים׃",
      "info": ""
    },
    {
      "book_id": "ZEP",
      "book_name": "Zephaniah",
      "chapter": 2,
      "verse_start": 12,
      "verse_end": 12,
      "text": "גם אתם כושׁים חללי חרבי המה׃",
      "info": ""
    },
    {
      "book_id": "ZEP",
      "book_name": "Zephaniah",
      "chapter": 2,
      "verse_start": 13,
      "verse_end": 13,
      "text": "ויט ידו על צפון ויאבד את אשׁור וישׂם את נינוה לשׁממה ציה כמדבר׃",
      "info": ""
    },
    {
      "book_id": "ZEP",
      "book_name": "Zephaniah",
      "chapter": 2,
      "verse_start": 14,
      "verse_end": 14,
      "text": "ורבצו בתוכה עדרים כל חיתו גוי גם קאת גם קפד בכפתריה ילינו קול ישׁורר בחלון חרב בסף כי ארזה ערה׃",
      "info": ""
    },
    {
      "book_id": "ZEP",
      "book_name": "Zephaniah",
      "chapter": 2,
      "verse_start": 15,
      "verse_end": 15,
      "text": "זאת העיר העליזה היושׁבת לבטח האמרה בלבבה אני ואפסי עוד איך היתה לשׁמה מרבץ לחיה כל עובר עליה ישׁרק יניע ידו׃",
      "info": ""
    }
  ]
}