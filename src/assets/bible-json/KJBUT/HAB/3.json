{
  "header": "",
  "footer": "",
  "language": "Hebrew",
  "verses": [
    {
      "book_id": "HAB",
      "book_name": "Habakkuk",
      "chapter": 3,
      "verse_start": 1,
      "verse_end": 1,
      "text": "תפלה לחבקוק הנביא על שׁגינות׃",
      "info": ""
    },
    {
      "book_id": "HAB",
      "book_name": "Habakkuk",
      "chapter": 3,
      "verse_start": 2,
      "verse_end": 2,
      "text": "יהוה שׁמעתי שׁמעך יראתי יהוה פעלך בקרב שׁנים חייהו בקרב שׁנים תודיע ברגז רחם תזכור׃",
      "info": ""
    },
    {
      "book_id": "HAB",
      "book_name": "Habakkuk",
      "chapter": 3,
      "verse_start": 3,
      "verse_end": 3,
      "text": "אלוה מתימן יבוא וקדושׁ מהר פארן סלה כסה שׁמים הודו ותהלתו מלאה הארץ׃",
      "info": ""
    },
    {
      "book_id": "HAB",
      "book_name": "Habakkuk",
      "chapter": 3,
      "verse_start": 4,
      "verse_end": 4,
      "text": "ונגה כאור תהיה קרנים מידו לו ושׁם חביון עזה׃",
      "info": ""
    },
    {
      "book_id": "HAB",
      "book_name": "Habakkuk",
      "chapter": 3,
      "verse_start": 5,
      "verse_end": 5,
      "text": "לפניו ילך דבר ויצא רשׁף לרגליו׃",
      "info": ""
    },
    {
      "book_id": "HAB",
      "book_name": "Habakkuk",
      "chapter": 3,
      "verse_start": 6,
      "verse_end": 6,
      "text": "עמד וימדד ארץ ראה ויתר גוים ויתפצצו הררי עד שׁחו גבעות עולם הליכות עולם׃",
      "info": ""
    },
    {
      "book_id": "HAB",
      "book_name": "Habakkuk",
      "chapter": 3,
      "verse_start": 7,
      "verse_end": 7,
      "text": "תחת און ראיתי אהלי כושׁן ירגזון יריעות ארץ מדין׃",
      "info": ""
    },
    {
      "book_id": "HAB",
      "book_name": "Habakkuk",
      "chapter": 3,
      "verse_start": 8,
      "verse_end": 8,
      "text": "הבנהרים חרה יהוה אם בנהרים אפך אם בים עברתך כי תרכב על סוסיך מרכבתיך ישׁועה׃",
      "info": ""
    },
    {
      "book_id": "HAB",
      "book_name": "Habakkuk",
      "chapter": 3,
      "verse_start": 9,
      "verse_end": 9,
      "text": "עריה תעור קשׁתך שׁבעות מטות אמר סלה נהרות תבקע ארץ׃",
      "info": ""
    },
    {
      "book_id": "HAB",
      "book_name": "Habakkuk",
      "chapter": 3,
      "verse_start": 10,
      "verse_end": 10,
      "text": "ראוך יחילו הרים זרם מים עבר נתן תהום קולו רום ידיהו נשׂא׃",
      "info": ""
    },
    {
      "book_id": "HAB",
      "book_name": "Habakkuk",
      "chapter": 3,
      "verse_start": 11,
      "verse_end": 11,
      "text": "שׁמשׁ ירח עמד זבלה לאור חציך יהלכו לנגה ברק חניתך׃",
      "info": ""
    },
    {
      "book_id": "HAB",
      "book_name": "Habakkuk",
      "chapter": 3,
      "verse_start": 12,
      "verse_end": 12,
      "text": "בזעם תצעד ארץ באף תדושׁ גוים׃",
      "info": ""
    },
    {
      "book_id": "HAB",
      "book_name": "Habakkuk",
      "chapter": 3,
      "verse_start": 13,
      "verse_end": 13,
      "text": "יצאת לישׁע עמך לישׁע את משׁיחך מחצת ראשׁ מבית רשׁע ערות יסוד עד צואר סלה׃",
      "info": ""
    },
    {
      "book_id": "HAB",
      "book_name": "Habakkuk",
      "chapter": 3,
      "verse_start": 14,
      "verse_end": 14,
      "text": "נקבת במטיו ראשׁ פרזו יסערו להפיצני עליצתם כמו לאכל עני במסתר׃",
      "info": ""
    },
    {
      "book_id": "HAB",
      "book_name": "Habakkuk",
      "chapter": 3,
      "verse_start": 15,
      "verse_end": 15,
      "text": "דרכת בים סוסיך חמר מים רבים׃",
      "info": ""
    },
    {
      "book_id": "HAB",
      "book_name": "Habakkuk",
      "chapter": 3,
      "verse_start": 16,
      "verse_end": 16,
      "text": "שׁמעתי ותרגז בטני לקול צללו שׂפתי יבוא רקב בעצמי ותחתי ארגז אשׁר אנוח ליום צרה לעלות לעם יגודנו׃",
      "info": ""
    },
    {
      "book_id": "HAB",
      "book_name": "Habakkuk",
      "chapter": 3,
      "verse_start": 17,
      "verse_end": 17,
      "text": "כי תאנה לא תפרח ואין יבול בגפנים כחשׁ מעשׂה זית ושׁדמות לא עשׂה אכל גזר ממכלה צאן ואין בקר ברפתים׃",
      "info": ""
    },
    {
      "book_id": "HAB",
      "book_name": "Habakkuk",
      "chapter": 3,
      "verse_start": 18,
      "verse_end": 18,
      "text": "ואני ביהוה אעלוזה אגילה באלהי ישׁעי׃",
      "info": ""
    },
    {
      "book_id": "HAB",
      "book_name": "Habakkuk",
      "chapter": 3,
      "verse_start": 19,
      "verse_end": 19,
      "text": "יהוה אדני חילי וישׂם רגלי כאילות ועל במותי ידרכני למנצח בנגינותי׃",
      "info": ""
    }
  ]
}