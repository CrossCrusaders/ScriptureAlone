{
  "header": "",
  "footer": "",
  "language": "Hebrew",
  "verses": [
    {
      "book_id": "PRO",
      "book_name": "Proverbs",
      "chapter": 4,
      "verse_start": 1,
      "verse_end": 1,
      "text": "שׁמעו בנים מוסר אב והקשׁיבו לדעת בינה׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 4,
      "verse_start": 2,
      "verse_end": 2,
      "text": "כי לקח טוב נתתי לכם תורתי אל תעזבו׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 4,
      "verse_start": 3,
      "verse_end": 3,
      "text": "כי בן הייתי לאבי רך ויחיד לפני אמי׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 4,
      "verse_start": 4,
      "verse_end": 4,
      "text": "וירני ויאמר לי יתמך דברי לבך שׁמר מצותי וחיה׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 4,
      "verse_start": 5,
      "verse_end": 5,
      "text": "קנה חכמה קנה בינה אל תשׁכח ואל תט מאמרי פי׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 4,
      "verse_start": 6,
      "verse_end": 6,
      "text": "אל תעזבה ותשׁמרך אהבה ותצרך׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 4,
      "verse_start": 7,
      "verse_end": 7,
      "text": "ראשׁית חכמה קנה חכמה ובכל קנינך קנה בינה׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 4,
      "verse_start": 8,
      "verse_end": 8,
      "text": "סלסלה ותרוממך תכבדך כי תחבקנה׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 4,
      "verse_start": 9,
      "verse_end": 9,
      "text": "תתן לראשׁך לוית חן עטרת תפארת תמגנך׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 4,
      "verse_start": 10,
      "verse_end": 10,
      "text": "שׁמע בני וקח אמרי וירבו לך שׁנות חיים׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 4,
      "verse_start": 11,
      "verse_end": 11,
      "text": "בדרך חכמה הרתיך הדרכתיך במעגלי ישׁר׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 4,
      "verse_start": 12,
      "verse_end": 12,
      "text": "בלכתך לא יצר צעדך ואם תרוץ לא תכשׁל׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 4,
      "verse_start": 13,
      "verse_end": 13,
      "text": "החזק במוסר אל תרף נצרה כי היא חייך׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 4,
      "verse_start": 14,
      "verse_end": 14,
      "text": "בארח רשׁעים אל תבא ואל תאשׁר בדרך רעים׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 4,
      "verse_start": 15,
      "verse_end": 15,
      "text": "פרעהו אל תעבר בו שׂטה מעליו ועבור׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 4,
      "verse_start": 16,
      "verse_end": 16,
      "text": "כי לא ישׁנו אם לא ירעו ונגזלה שׁנתם אם לא יכשׁולו׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 4,
      "verse_start": 17,
      "verse_end": 17,
      "text": "כי לחמו לחם רשׁע ויין חמסים ישׁתו׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 4,
      "verse_start": 18,
      "verse_end": 18,
      "text": "וארח צדיקים כאור נגה הולך ואור עד נכון היום׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 4,
      "verse_start": 19,
      "verse_end": 19,
      "text": "דרך רשׁעים כאפלה לא ידעו במה יכשׁלו׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 4,
      "verse_start": 20,
      "verse_end": 20,
      "text": "בני לדברי הקשׁיבה לאמרי הט אזנך׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 4,
      "verse_start": 21,
      "verse_end": 21,
      "text": "אל יליזו מעיניך שׁמרם בתוך לבבך׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 4,
      "verse_start": 22,
      "verse_end": 22,
      "text": "כי חיים הם למצאיהם ולכל בשׂרו מרפא׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 4,
      "verse_start": 23,
      "verse_end": 23,
      "text": "מכל משׁמר נצר לבך כי ממנו תוצאות חיים׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 4,
      "verse_start": 24,
      "verse_end": 24,
      "text": "הסר ממך עקשׁות פה ולזות שׂפתים הרחק ממך׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 4,
      "verse_start": 25,
      "verse_end": 25,
      "text": "עיניך לנכח יביטו ועפעפיך יישׁרו נגדך׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 4,
      "verse_start": 26,
      "verse_end": 26,
      "text": "פלס מעגל רגלך וכל דרכיך יכנו׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 4,
      "verse_start": 27,
      "verse_end": 27,
      "text": "אל תט ימין ושׂמאול הסר רגלך מרע׃",
      "info": ""
    }
  ]
}