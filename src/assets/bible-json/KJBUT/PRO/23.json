{
  "header": "",
  "footer": "",
  "language": "Hebrew",
  "verses": [
    {
      "book_id": "PRO",
      "book_name": "Proverbs",
      "chapter": 23,
      "verse_start": 1,
      "verse_end": 1,
      "text": "כי תשׁב ללחום את מושׁל בין תבין את אשׁר לפניך׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 23,
      "verse_start": 2,
      "verse_end": 2,
      "text": "ושׂמת שׂכין בלעך אם בעל נפשׁ אתה׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 23,
      "verse_start": 3,
      "verse_end": 3,
      "text": "אל תתאו למטעמותיו והוא לחם כזבים׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 23,
      "verse_start": 4,
      "verse_end": 4,
      "text": "אל תיגע להעשׁיר מבינתך חדל׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 23,
      "verse_start": 5,
      "verse_end": 5,
      "text": "התעוף עיניך בו ואיננו כי עשׂה יעשׂה לו כנפים כנשׁר ועיף השׁמים׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 23,
      "verse_start": 6,
      "verse_end": 6,
      "text": "אל תלחם את לחם רע עין ואל תתאו למטעמתיו׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 23,
      "verse_start": 7,
      "verse_end": 7,
      "text": "כי כמו שׁער בנפשׁו כן הוא אכל ושׁתה יאמר לך ולבו בל עמך׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 23,
      "verse_start": 8,
      "verse_end": 8,
      "text": "פתך אכלת תקיאנה ושׁחת דבריך הנעימים׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 23,
      "verse_start": 9,
      "verse_end": 9,
      "text": "באזני כסיל אל תדבר כי יבוז לשׂכל מליך׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 23,
      "verse_start": 10,
      "verse_end": 10,
      "text": "אל תסג גבול עולם ובשׂדי יתומים אל תבא׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 23,
      "verse_start": 11,
      "verse_end": 11,
      "text": "כי גאלם חזק הוא יריב את ריבם אתך׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 23,
      "verse_start": 12,
      "verse_end": 12,
      "text": "הביאה למוסר לבך ואזנך לאמרי דעת׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 23,
      "verse_start": 13,
      "verse_end": 13,
      "text": "אל תמנע מנער מוסר כי תכנו בשׁבט לא ימות׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 23,
      "verse_start": 14,
      "verse_end": 14,
      "text": "אתה בשׁבט תכנו ונפשׁו משׁאול תציל׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 23,
      "verse_start": 15,
      "verse_end": 15,
      "text": "בני אם חכם לבך ישׂמח לבי גם אני׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 23,
      "verse_start": 16,
      "verse_end": 16,
      "text": "ותעלזנה כליותי בדבר שׂפתיך מישׁרים׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 23,
      "verse_start": 17,
      "verse_end": 17,
      "text": "אל יקנא לבך בחטאים כי אם ביראת יהוה כל היום׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 23,
      "verse_start": 18,
      "verse_end": 18,
      "text": "כי אם ישׁ אחרית ותקותך לא תכרת׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 23,
      "verse_start": 19,
      "verse_end": 19,
      "text": "שׁמע אתה בני וחכם ואשׁר בדרך לבך׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 23,
      "verse_start": 20,
      "verse_end": 20,
      "text": "אל תהי בסבאי יין בזללי בשׂר׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 23,
      "verse_start": 21,
      "verse_end": 21,
      "text": "כי סבא וזולל יורשׁ וקרעים תלבישׁ נומה׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 23,
      "verse_start": 22,
      "verse_end": 22,
      "text": "שׁמע לאביך זה ילדך ואל תבוז כי זקנה אמך׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 23,
      "verse_start": 23,
      "verse_end": 23,
      "text": "אמת קנה ואל תמכר חכמה ומוסר ובינה׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 23,
      "verse_start": 24,
      "verse_end": 24,
      "text": "גול יגול אבי צדיק יולד חכם וישׂמח בו׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 23,
      "verse_start": 25,
      "verse_end": 25,
      "text": "ישׂמח אביך ואמך ותגל יולדתך׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 23,
      "verse_start": 26,
      "verse_end": 26,
      "text": "תנה בני לבך לי ועיניך דרכי תרצנה׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 23,
      "verse_start": 27,
      "verse_end": 27,
      "text": "כי שׁוחה עמקה זונה ובאר צרה נכריה׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 23,
      "verse_start": 28,
      "verse_end": 28,
      "text": "אף היא כחתף תארב ובוגדים באדם תוסף׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 23,
      "verse_start": 29,
      "verse_end": 29,
      "text": "למי אוי למי אבוי למי מדונים למי שׂיח למי פצעים חנם למי חכללות עינים׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 23,
      "verse_start": 30,
      "verse_end": 30,
      "text": "למאחרים על היין לבאים לחקר ממסך׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 23,
      "verse_start": 31,
      "verse_end": 31,
      "text": "אל תרא יין כי יתאדם כי יתן בכיס עינו יתהלך במישׁרים׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 23,
      "verse_start": 32,
      "verse_end": 32,
      "text": "אחריתו כנחשׁ ישׁך וכצפעני יפרשׁ׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 23,
      "verse_start": 33,
      "verse_end": 33,
      "text": "עיניך יראו זרות ולבך ידבר תהפכות׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 23,
      "verse_start": 34,
      "verse_end": 34,
      "text": "והיית כשׁכב בלב ים וכשׁכב בראשׁ חבל׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 23,
      "verse_start": 35,
      "verse_end": 35,
      "text": "הכוני בל חליתי הלמוני בל ידעתי מתי אקיץ אוסיף אבקשׁנו עוד׃",
      "info": ""
    }
  ]
}