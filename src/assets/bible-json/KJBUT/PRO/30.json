{
  "header": "",
  "footer": "",
  "language": "Hebrew",
  "verses": [
    {
      "book_id": "PRO",
      "book_name": "Proverbs",
      "chapter": 30,
      "verse_start": 1,
      "verse_end": 1,
      "text": "דברי אגור בן יקה המשׂא נאם הגבר לאיתיאל לאיתיאל ואכל׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 30,
      "verse_start": 2,
      "verse_end": 2,
      "text": "כי בער אנכי מאישׁ ולא בינת אדם׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 30,
      "verse_start": 3,
      "verse_end": 3,
      "text": "ולא למדתי חכמה ודעת קדשׁים אדע׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 30,
      "verse_start": 4,
      "verse_end": 4,
      "text": "מי עלה שׁמים וירד מי אסף רוח בחפניו מי צרר מים בשׂמלה מי הקים כל אפסי ארץ מה שׁמו ומה שׁם בנו כי תדע׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 30,
      "verse_start": 5,
      "verse_end": 5,
      "text": "כל אמרת אלוה צרופה מגן הוא לחסים׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 30,
      "verse_start": 6,
      "verse_end": 6,
      "text": "אל תוסף על דבריו פן יוכיח בך ונכזבת׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 30,
      "verse_start": 7,
      "verse_end": 7,
      "text": "שׁתים שׁאלתי מאתך אל תמנע ממני בטרם אמות׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 30,
      "verse_start": 8,
      "verse_end": 8,
      "text": "שׁוא ודבר כזב הרחק ממני ראשׁ ועשׁר אל תתן לי הטריפני לחם חקי׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 30,
      "verse_start": 9,
      "verse_end": 9,
      "text": "פן אשׂבע וכחשׁתי ואמרתי מי יהוה ופן אורשׁ וגנבתי ותפשׂתי שׁם אלהי׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 30,
      "verse_start": 10,
      "verse_end": 10,
      "text": "אל תלשׁן עבד אל אדנו פן יקללך ואשׁמת׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 30,
      "verse_start": 11,
      "verse_end": 11,
      "text": "דור אביו יקלל ואת אמו לא יברך׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 30,
      "verse_start": 12,
      "verse_end": 12,
      "text": "דור טהור בעיניו ומצאתו לא רחץ׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 30,
      "verse_start": 13,
      "verse_end": 13,
      "text": "דור מה רמו עיניו ועפעפיו ינשׂאו׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 30,
      "verse_start": 14,
      "verse_end": 14,
      "text": "דור חרבות שׁניו ומאכלות מתלעתיו לאכל עניים מארץ ואביונים מאדם׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 30,
      "verse_start": 15,
      "verse_end": 15,
      "text": "לעלוקה שׁתי בנות הב הב שׁלושׁ הנה לא תשׂבענה ארבע לא אמרו הון׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 30,
      "verse_start": 16,
      "verse_end": 16,
      "text": "שׁאול ועצר רחם ארץ לא שׂבעה מים ואשׁ לא אמרה הון׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 30,
      "verse_start": 17,
      "verse_end": 17,
      "text": "עין תלעג לאב ותבוז ליקהת אם יקרוה ערבי נחל ויאכלוה בני נשׁר׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 30,
      "verse_start": 18,
      "verse_end": 18,
      "text": "שׁלשׁה המה נפלאו ממני וארבע לא ידעתים׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 30,
      "verse_start": 19,
      "verse_end": 19,
      "text": "דרך הנשׁר בשׁמים דרך נחשׁ עלי צור דרך אניה בלב ים ודרך גבר בעלמה׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 30,
      "verse_start": 20,
      "verse_end": 20,
      "text": "כן דרך אשׁה מנאפת אכלה ומחתה פיה ואמרה לא פעלתי און׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 30,
      "verse_start": 21,
      "verse_end": 21,
      "text": "תחת שׁלושׁ רגזה ארץ ותחת ארבע לא תוכל שׂאת׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 30,
      "verse_start": 22,
      "verse_end": 22,
      "text": "תחת עבד כי ימלוך ונבל כי ישׂבע לחם׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 30,
      "verse_start": 23,
      "verse_end": 23,
      "text": "תחת שׂנואה כי תבעל ושׁפחה כי תירשׁ גברתה׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 30,
      "verse_start": 24,
      "verse_end": 24,
      "text": "ארבעה הם קטני ארץ והמה חכמים מחכמים׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 30,
      "verse_start": 25,
      "verse_end": 25,
      "text": "הנמלים עם לא עז ויכינו בקיץ לחמם׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 30,
      "verse_start": 26,
      "verse_end": 26,
      "text": "שׁפנים עם לא עצום וישׂימו בסלע ביתם׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 30,
      "verse_start": 27,
      "verse_end": 27,
      "text": "מלך אין לארבה ויצא חצץ כלו׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 30,
      "verse_start": 28,
      "verse_end": 28,
      "text": "שׂממית בידים תתפשׂ והיא בהיכלי מלך׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 30,
      "verse_start": 29,
      "verse_end": 29,
      "text": "שׁלשׁה המה מיטיבי צעד וארבעה מיטבי לכת׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 30,
      "verse_start": 30,
      "verse_end": 30,
      "text": "לישׁ גבור בבהמה ולא ישׁוב מפני כל׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 30,
      "verse_start": 31,
      "verse_end": 31,
      "text": "זרזיר מתנים או תישׁ ומלך אלקום עמו׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 30,
      "verse_start": 32,
      "verse_end": 32,
      "text": "אם נבלת בהתנשׂא ואם זמות יד לפה׃",
      "info": ""
    },
    {
      "book_id": "PRO",
      "book_name": "Proverbs",
      "chapter": 30,
      "verse_start": 33,
      "verse_end": 33,
      "text": "כי מיץ חלב יוציא חמאה ומיץ אף יוציא דם ומיץ אפים יוציא ריב׃",
      "info": ""
    }
  ]
}