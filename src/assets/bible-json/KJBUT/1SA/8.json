{
  "header": "",
  "footer": "",
  "language": "Hebrew",
  "verses": [
    {
      "book_id": "1SA",
      "book_name": "1 Samuel",
      "chapter": 8,
      "verse_start": 1,
      "verse_end": 1,
      "text": "ויהי כאשׁר זקן שׁמואל וישׂם את בניו שׁפטים לישׂראל׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 8,
      "verse_start": 2,
      "verse_end": 2,
      "text": "ויהי שׁם בנו הבכור יואל ושׁם משׁנהו אביה שׁפטים בבאר שׁבע׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 8,
      "verse_start": 3,
      "verse_end": 3,
      "text": "ולא הלכו בניו בדרכו ויטו אחרי הבצע ויקחו שׁחד ויטו משׁפט׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 8,
      "verse_start": 4,
      "verse_end": 4,
      "text": "ויתקבצו כל זקני ישׂראל ויבאו אל שׁמואל הרמתה׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 8,
      "verse_start": 5,
      "verse_end": 5,
      "text": "ויאמרו אליו הנה אתה זקנת ובניך לא הלכו בדרכיך עתה שׂימה לנו מלך לשׁפטנו ככל הגוים׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 8,
      "verse_start": 6,
      "verse_end": 6,
      "text": "וירע הדבר בעיני שׁמואל כאשׁר אמרו תנה לנו מלך לשׁפטנו ויתפלל שׁמואל אל יהוה׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 8,
      "verse_start": 7,
      "verse_end": 7,
      "text": "ויאמר יהוה אל שׁמואל שׁמע בקול העם לכל אשׁר יאמרו אליך כי לא אתך מאסו כי אתי מאסו ממלך עליהם׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 8,
      "verse_start": 8,
      "verse_end": 8,
      "text": "ככל המעשׂים אשׁר עשׂו מיום העלתי אתם ממצרים ועד היום הזה ויעזבני ויעבדו אלהים אחרים כן המה עשׂים גם׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 8,
      "verse_start": 9,
      "verse_end": 9,
      "text": "ועתה שׁמע בקולם אך כי העד תעיד בהם והגדת להם משׁפט המלך אשׁר ימלך עליהם׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 8,
      "verse_start": 10,
      "verse_end": 10,
      "text": "ויאמר שׁמואל את כל דברי יהוה אל העם השׁאלים מאתו מלך׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 8,
      "verse_start": 11,
      "verse_end": 11,
      "text": "ויאמר זה יהיה משׁפט המלך אשׁר ימלך עליכם את בניכם יקח ושׂם לו במרכבתו ובפרשׁיו ורצו לפני מרכבתו׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 8,
      "verse_start": 12,
      "verse_end": 12,
      "text": "ולשׂום לו שׂרי אלפים ושׂרי חמשׁים ולחרשׁ חרישׁו ולקצר קצירו ולעשׂות כלי מלחמתו וכלי רכבו׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 8,
      "verse_start": 13,
      "verse_end": 13,
      "text": "ואת בנותיכם יקח לרקחות ולטבחות ולאפות׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 8,
      "verse_start": 14,
      "verse_end": 14,
      "text": "ואת שׂדותיכם ואת כרמיכם וזיתיכם הטובים יקח ונתן לעבדיו׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 8,
      "verse_start": 15,
      "verse_end": 15,
      "text": "וזרעיכם וכרמיכם יעשׂר ונתן לסריסיו ולעבדיו׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 8,
      "verse_start": 16,
      "verse_end": 16,
      "text": "ואת עבדיכם ואת שׁפחותיכם ואת בחוריכם הטובים ואת חמוריכם יקח ועשׂה למלאכתו׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 8,
      "verse_start": 17,
      "verse_end": 17,
      "text": "צאנכם יעשׂר ואתם תהיו לו לעבדים׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 8,
      "verse_start": 18,
      "verse_end": 18,
      "text": "וזעקתם ביום ההוא מלפני מלככם אשׁר בחרתם לכם ולא יענה יהוה אתכם ביום ההוא׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 8,
      "verse_start": 19,
      "verse_end": 19,
      "text": "וימאנו העם לשׁמע בקול שׁמואל ויאמרו לא כי אם מלך יהיה עלינו׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 8,
      "verse_start": 20,
      "verse_end": 20,
      "text": "והיינו גם אנחנו ככל הגוים ושׁפטנו מלכנו ויצא לפנינו ונלחם את מלחמתנו׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 8,
      "verse_start": 21,
      "verse_end": 21,
      "text": "וישׁמע שׁמואל את כל דברי העם וידברם באזני יהוה׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 8,
      "verse_start": 22,
      "verse_end": 22,
      "text": "ויאמר יהוה אל שׁמואל שׁמע בקולם והמלכת להם מלך ויאמר שׁמואל אל אנשׁי ישׂראל לכו אישׁ לעירו׃",
      "info": ""
    }
  ]
}