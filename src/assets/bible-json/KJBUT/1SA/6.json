{
  "header": "",
  "footer": "",
  "language": "Hebrew",
  "verses": [
    {
      "book_id": "1SA",
      "book_name": "1 Samuel",
      "chapter": 6,
      "verse_start": 1,
      "verse_end": 1,
      "text": "ויהי ארון יהוה בשׂדה פלשׁתים שׁבעה חדשׁים׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 6,
      "verse_start": 2,
      "verse_end": 2,
      "text": "ויקראו פלשׁתים לכהנים ולקסמים לאמר מה נעשׂה לארון יהוה הודענו במה נשׁלחנו למקומו׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 6,
      "verse_start": 3,
      "verse_end": 3,
      "text": "ויאמרו אם משׁלחים את ארון אלהי ישׂראל אל תשׁלחו אתו ריקם כי השׁב תשׁיבו לו אשׁם אז תרפאו ונודע לכם למה לא תסור ידו מכם׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 6,
      "verse_start": 4,
      "verse_end": 4,
      "text": "ויאמרו מה האשׁם אשׁר נשׁיב לו ויאמרו מספר סרני פלשׁתים חמשׁה עפלי זהב וחמשׁה עכברי זהב כי מגפה אחת לכלם ולסרניכם׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 6,
      "verse_start": 5,
      "verse_end": 5,
      "text": "ועשׂיתם צלמי עפליכם וצלמי עכבריכם המשׁחיתם את הארץ ונתתם לאלהי ישׂראל כבוד אולי יקל את ידו מעליכם ומעל אלהיכם ומעל ארצכם׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 6,
      "verse_start": 6,
      "verse_end": 6,
      "text": "ולמה תכבדו את לבבכם כאשׁר כבדו מצרים ופרעה את לבם הלוא כאשׁר התעלל בהם וישׁלחום וילכו׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 6,
      "verse_start": 7,
      "verse_end": 7,
      "text": "ועתה קחו ועשׂו עגלה חדשׁה אחת ושׁתי פרות עלות אשׁר לא עלה עליהם על ואסרתם את הפרות בעגלה והשׁיבתם בניהם מאחריהם הביתה׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 6,
      "verse_start": 8,
      "verse_end": 8,
      "text": "ולקחתם את ארון יהוה ונתתם אתו אל העגלה ואת כלי הזהב אשׁר השׁבתם לו אשׁם תשׂימו בארגז מצדו ושׁלחתם אתו והלך׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 6,
      "verse_start": 9,
      "verse_end": 9,
      "text": "וראיתם אם דרך גבולו יעלה בית שׁמשׁ הוא עשׂה לנו את הרעה הגדולה הזאת ואם לא וידענו כי לא ידו נגעה בנו מקרה הוא היה׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 6,
      "verse_start": 10,
      "verse_end": 10,
      "text": "ויעשׂו האנשׁים כן ויקחו שׁתי פרות עלות ויאסרום בעגלה ואת בניהם כלו בבית׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 6,
      "verse_start": 11,
      "verse_end": 11,
      "text": "וישׂמו את ארון יהוה אל העגלה ואת הארגז ואת עכברי הזהב ואת צלמי טחריהם׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 6,
      "verse_start": 12,
      "verse_end": 12,
      "text": "וישׁרנה הפרות בדרך על דרך בית שׁמשׁ במסלה אחת הלכו הלך וגעו ולא סרו ימין ושׂמאול וסרני פלשׁתים הלכים אחריהם עד גבול בית שׁמשׁ׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 6,
      "verse_start": 13,
      "verse_end": 13,
      "text": "ובית שׁמשׁ קצרים קציר חטים בעמק וישׂאו את עיניהם ויראו את הארון וישׂמחו לראות׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 6,
      "verse_start": 14,
      "verse_end": 14,
      "text": "והעגלה באה אל שׂדה יהושׁע בית השׁמשׁי ותעמד שׁם ושׁם אבן גדולה ויבקעו את עצי העגלה ואת הפרות העלו עלה ליהוה׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 6,
      "verse_start": 15,
      "verse_end": 15,
      "text": "והלוים הורידו את ארון יהוה ואת הארגז אשׁר אתו אשׁר בו כלי זהב וישׂמו אל האבן הגדולה ואנשׁי בית שׁמשׁ העלו עלות ויזבחו זבחים ביום ההוא ליהוה׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 6,
      "verse_start": 16,
      "verse_end": 16,
      "text": "וחמשׁה סרני פלשׁתים ראו וישׁבו עקרון ביום ההוא׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 6,
      "verse_start": 17,
      "verse_end": 17,
      "text": "ואלה טחרי הזהב אשׁר השׁיבו פלשׁתים אשׁם ליהוה לאשׁדוד אחד לעזה אחד לאשׁקלון אחד לגת אחד לעקרון אחד׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 6,
      "verse_start": 18,
      "verse_end": 18,
      "text": "ועכברי הזהב מספר כל ערי פלשׁתים לחמשׁת הסרנים מעיר מבצר ועד כפר הפרזי ועד אבל הגדולה אשׁר הניחו עליה את ארון יהוה עד היום הזה בשׂדה יהושׁע בית השׁמשׁי׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 6,
      "verse_start": 19,
      "verse_end": 19,
      "text": "ויך באנשׁי בית שׁמשׁ כי ראו בארון יהוה ויך בעם שׁבעים אישׁ חמשׁים אלף אישׁ ויתאבלו העם כי הכה יהוה בעם מכה גדולה׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 6,
      "verse_start": 20,
      "verse_end": 20,
      "text": "ויאמרו אנשׁי בית שׁמשׁ מי יוכל לעמד לפני יהוה האלהים הקדושׁ הזה ואל מי יעלה מעלינו׃",
      "info": ""
    },
    {
      "book_id": "1SA",
      "book_name": "1 Samuel",
      "chapter": 6,
      "verse_start": 21,
      "verse_end": 21,
      "text": "וישׁלחו מלאכים אל יושׁבי קרית יערים לאמר השׁבו פלשׁתים את ארון יהוה רדו העלו אתו אליכם׃",
      "info": ""
    }
  ]
}