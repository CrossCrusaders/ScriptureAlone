{
  "header": "",
  "footer": "",
  "language": "Hebrew",
  "verses": [
    {
      "book_id": "AMO",
      "book_name": "Amos",
      "chapter": 8,
      "verse_start": 1,
      "verse_end": 1,
      "text": "כה הראני אדני יהוה והנה כלוב קיץ׃",
      "info": ""
    },
    {
      "book_id": "AMO",
      "book_name": "Amos",
      "chapter": 8,
      "verse_start": 2,
      "verse_end": 2,
      "text": "ויאמר מה אתה ראה עמוס ואמר כלוב קיץ ויאמר יהוה אלי בא הקץ אל עמי ישׂראל לא אוסיף עוד עבור׃",
      "info": ""
    },
    {
      "book_id": "AMO",
      "book_name": "Amos",
      "chapter": 8,
      "verse_start": 3,
      "verse_end": 3,
      "text": "והילילו שׁירות היכל ביום ההוא נאם אדני יהוה רב הפגר בכל מקום השׁליך הס׃",
      "info": ""
    },
    {
      "book_id": "AMO",
      "book_name": "Amos",
      "chapter": 8,
      "verse_start": 4,
      "verse_end": 4,
      "text": "שׁמעו זאת השׁאפים אביון ולשׁבית ענוי ארץ׃",
      "info": ""
    },
    {
      "book_id": "AMO",
      "book_name": "Amos",
      "chapter": 8,
      "verse_start": 5,
      "verse_end": 5,
      "text": "לאמר מתי יעבר החדשׁ ונשׁבירה שׁבר והשׁבת ונפתחה בר להקטין איפה ולהגדיל שׁקל ולעות מאזני מרמה׃",
      "info": ""
    },
    {
      "book_id": "AMO",
      "book_name": "Amos",
      "chapter": 8,
      "verse_start": 6,
      "verse_end": 6,
      "text": "לקנות בכסף דלים ואביון בעבור נעלים ומפל בר נשׁביר׃",
      "info": ""
    },
    {
      "book_id": "AMO",
      "book_name": "Amos",
      "chapter": 8,
      "verse_start": 7,
      "verse_end": 7,
      "text": "נשׁבע יהוה בגאון יעקב אם אשׁכח לנצח כל מעשׂיהם׃",
      "info": ""
    },
    {
      "book_id": "AMO",
      "book_name": "Amos",
      "chapter": 8,
      "verse_start": 8,
      "verse_end": 8,
      "text": "העל זאת לא תרגז הארץ ואבל כל יושׁב בה ועלתה כאר כלה ונגרשׁה ונשׁקה כיאור מצרים׃",
      "info": ""
    },
    {
      "book_id": "AMO",
      "book_name": "Amos",
      "chapter": 8,
      "verse_start": 9,
      "verse_end": 9,
      "text": "והיה ביום ההוא נאם אדני יהוה והבאתי השׁמשׁ בצהרים והחשׁכתי לארץ ביום אור׃",
      "info": ""
    },
    {
      "book_id": "AMO",
      "book_name": "Amos",
      "chapter": 8,
      "verse_start": 10,
      "verse_end": 10,
      "text": "והפכתי חגיכם לאבל וכל שׁיריכם לקינה והעליתי על כל מתנים שׂק ועל כל ראשׁ קרחה ושׂמתיה כאבל יחיד ואחריתה כיום מר׃",
      "info": ""
    },
    {
      "book_id": "AMO",
      "book_name": "Amos",
      "chapter": 8,
      "verse_start": 11,
      "verse_end": 11,
      "text": "הנה ימים באים נאם אדני יהוה והשׁלחתי רעב בארץ לא רעב ללחם ולא צמא למים כי אם לשׁמע את דברי יהוה׃",
      "info": ""
    },
    {
      "book_id": "AMO",
      "book_name": "Amos",
      "chapter": 8,
      "verse_start": 12,
      "verse_end": 12,
      "text": "ונעו מים עד ים ומצפון ועד מזרח ישׁוטטו לבקשׁ את דבר יהוה ולא ימצאו׃",
      "info": ""
    },
    {
      "book_id": "AMO",
      "book_name": "Amos",
      "chapter": 8,
      "verse_start": 13,
      "verse_end": 13,
      "text": "ביום ההוא תתעלפנה הבתולת היפות והבחורים בצמא׃",
      "info": ""
    },
    {
      "book_id": "AMO",
      "book_name": "Amos",
      "chapter": 8,
      "verse_start": 14,
      "verse_end": 14,
      "text": "הנשׁבעים באשׁמת שׁמרון ואמרו חי אלהיך דן וחי דרך באר שׁבע ונפלו ולא יקומו עוד׃",
      "info": ""
    }
  ]
}