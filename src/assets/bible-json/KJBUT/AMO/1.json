{
  "header": "",
  "footer": "",
  "language": "Hebrew",
  "verses": [
    {
      "book_id": "AMO",
      "book_name": "Amos",
      "chapter": 1,
      "verse_start": 1,
      "verse_end": 1,
      "text": "דברי עמוס אשׁר היה בנקדים מתקוע אשׁר חזה על ישׂראל בימי עזיה מלך יהודה ובימי ירבעם בן יואשׁ מלך ישׂראל שׁנתים לפני הרעשׁ׃",
      "info": ""
    },
    {
      "book_id": "AMO",
      "book_name": "Amos",
      "chapter": 1,
      "verse_start": 2,
      "verse_end": 2,
      "text": "ויאמר יהוה מציון ישׁאג ומירושׁלם יתן קולו ואבלו נאות הרעים ויבשׁ ראשׁ הכרמל׃",
      "info": ""
    },
    {
      "book_id": "AMO",
      "book_name": "Amos",
      "chapter": 1,
      "verse_start": 3,
      "verse_end": 3,
      "text": "כה אמר יהוה על שׁלשׁה פשׁעי דמשׂק ועל ארבעה לא אשׁיבנו על דושׁם בחרצות הברזל את הגלעד׃",
      "info": ""
    },
    {
      "book_id": "AMO",
      "book_name": "Amos",
      "chapter": 1,
      "verse_start": 4,
      "verse_end": 4,
      "text": "ושׁלחתי אשׁ בבית חזאל ואכלה ארמנות בן הדד׃",
      "info": ""
    },
    {
      "book_id": "AMO",
      "book_name": "Amos",
      "chapter": 1,
      "verse_start": 5,
      "verse_end": 5,
      "text": "ושׁברתי בריח דמשׂק והכרתי יושׁב מבקעת און ותומך שׁבט מבית עדן וגלו עם ארם קירה אמר יהוה׃",
      "info": ""
    },
    {
      "book_id": "AMO",
      "book_name": "Amos",
      "chapter": 1,
      "verse_start": 6,
      "verse_end": 6,
      "text": "כה אמר יהוה על שׁלשׁה פשׁעי עזה ועל ארבעה לא אשׁיבנו על הגלותם גלות שׁלמה להסגיר לאדום׃",
      "info": ""
    },
    {
      "book_id": "AMO",
      "book_name": "Amos",
      "chapter": 1,
      "verse_start": 7,
      "verse_end": 7,
      "text": "ושׁלחתי אשׁ בחומת עזה ואכלה ארמנתיה׃",
      "info": ""
    },
    {
      "book_id": "AMO",
      "book_name": "Amos",
      "chapter": 1,
      "verse_start": 8,
      "verse_end": 8,
      "text": "והכרתי יושׁב מאשׁדוד ותומך שׁבט מאשׁקלון והשׁיבותי ידי על עקרון ואבדו שׁארית פלשׁתים אמר אדני יהוה׃",
      "info": ""
    },
    {
      "book_id": "AMO",
      "book_name": "Amos",
      "chapter": 1,
      "verse_start": 9,
      "verse_end": 9,
      "text": "כה אמר יהוה על שׁלשׁה פשׁעי צר ועל ארבעה לא אשׁיבנו על הסגירם גלות שׁלמה לאדום ולא זכרו ברית אחים׃",
      "info": ""
    },
    {
      "book_id": "AMO",
      "book_name": "Amos",
      "chapter": 1,
      "verse_start": 10,
      "verse_end": 10,
      "text": "ושׁלחתי אשׁ בחומת צר ואכלה ארמנתיה׃",
      "info": ""
    },
    {
      "book_id": "AMO",
      "book_name": "Amos",
      "chapter": 1,
      "verse_start": 11,
      "verse_end": 11,
      "text": "כה אמר יהוה על שׁלשׁה פשׁעי אדום ועל ארבעה לא אשׁיבנו על רדפו בחרב אחיו ושׁחת רחמיו ויטרף לעד אפו ועברתו שׁמרה נצח׃",
      "info": ""
    },
    {
      "book_id": "AMO",
      "book_name": "Amos",
      "chapter": 1,
      "verse_start": 12,
      "verse_end": 12,
      "text": "ושׁלחתי אשׁ בתימן ואכלה ארמנות בצרה׃",
      "info": ""
    },
    {
      "book_id": "AMO",
      "book_name": "Amos",
      "chapter": 1,
      "verse_start": 13,
      "verse_end": 13,
      "text": "כה אמר יהוה על שׁלשׁה פשׁעי בני עמון ועל ארבעה לא אשׁיבנו על בקעם הרות הגלעד למען הרחיב את גבולם׃",
      "info": ""
    },
    {
      "book_id": "AMO",
      "book_name": "Amos",
      "chapter": 1,
      "verse_start": 14,
      "verse_end": 14,
      "text": "והצתי אשׁ בחומת רבה ואכלה ארמנותיה בתרועה ביום מלחמה בסער ביום סופה׃",
      "info": ""
    },
    {
      "book_id": "AMO",
      "book_name": "Amos",
      "chapter": 1,
      "verse_start": 15,
      "verse_end": 15,
      "text": "והלך מלכם בגולה הוא ושׂריו יחדו אמר יהוה׃",
      "info": ""
    }
  ]
}