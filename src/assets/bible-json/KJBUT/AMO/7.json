{
  "header": "",
  "footer": "",
  "language": "Hebrew",
  "verses": [
    {
      "book_id": "AMO",
      "book_name": "Amos",
      "chapter": 7,
      "verse_start": 1,
      "verse_end": 1,
      "text": "כה הראני אדני יהוה והנה יוצר גבי בתחלת עלות הלקשׁ והנה לקשׁ אחר גזי המלך׃",
      "info": ""
    },
    {
      "book_id": "AMO",
      "book_name": "Amos",
      "chapter": 7,
      "verse_start": 2,
      "verse_end": 2,
      "text": "והיה אם כלה לאכול את עשׂב הארץ ואמר אדני יהוה סלח נא מי יקום יעקב כי קטן הוא׃",
      "info": ""
    },
    {
      "book_id": "AMO",
      "book_name": "Amos",
      "chapter": 7,
      "verse_start": 3,
      "verse_end": 3,
      "text": "נחם יהוה על זאת לא תהיה אמר יהוה׃",
      "info": ""
    },
    {
      "book_id": "AMO",
      "book_name": "Amos",
      "chapter": 7,
      "verse_start": 4,
      "verse_end": 4,
      "text": "כה הראני אדני יהוה והנה קרא לרב באשׁ אדני יהוה ותאכל את תהום רבה ואכלה את החלק׃",
      "info": ""
    },
    {
      "book_id": "AMO",
      "book_name": "Amos",
      "chapter": 7,
      "verse_start": 5,
      "verse_end": 5,
      "text": "ואמר אדני יהוה חדל נא מי יקום יעקב כי קטן הוא׃",
      "info": ""
    },
    {
      "book_id": "AMO",
      "book_name": "Amos",
      "chapter": 7,
      "verse_start": 6,
      "verse_end": 6,
      "text": "נחם יהוה על זאת גם היא לא תהיה אמר אדני יהוה׃",
      "info": ""
    },
    {
      "book_id": "AMO",
      "book_name": "Amos",
      "chapter": 7,
      "verse_start": 7,
      "verse_end": 7,
      "text": "כה הראני והנה אדני נצב על חומת אנך ובידו אנך׃",
      "info": ""
    },
    {
      "book_id": "AMO",
      "book_name": "Amos",
      "chapter": 7,
      "verse_start": 8,
      "verse_end": 8,
      "text": "ויאמר יהוה אלי מה אתה ראה עמוס ואמר אנך ויאמר אדני הנני שׂם אנך בקרב עמי ישׂראל לא אוסיף עוד עבור׃",
      "info": ""
    },
    {
      "book_id": "AMO",
      "book_name": "Amos",
      "chapter": 7,
      "verse_start": 9,
      "verse_end": 9,
      "text": "ונשׁמו במות ישׂחק ומקדשׁי ישׂראל יחרבו וקמתי על בית ירבעם בחרב׃",
      "info": ""
    },
    {
      "book_id": "AMO",
      "book_name": "Amos",
      "chapter": 7,
      "verse_start": 10,
      "verse_end": 10,
      "text": "וישׁלח אמציה כהן בית אל אל ירבעם מלך ישׂראל לאמר קשׁר עליך עמוס בקרב בית ישׂראל לא תוכל הארץ להכיל את כל דבריו׃",
      "info": ""
    },
    {
      "book_id": "AMO",
      "book_name": "Amos",
      "chapter": 7,
      "verse_start": 11,
      "verse_end": 11,
      "text": "כי כה אמר עמוס בחרב ימות ירבעם וישׂראל גלה יגלה מעל אדמתו׃",
      "info": ""
    },
    {
      "book_id": "AMO",
      "book_name": "Amos",
      "chapter": 7,
      "verse_start": 12,
      "verse_end": 12,
      "text": "ויאמר אמציה אל עמוס חזה לך ברח לך אל ארץ יהודה ואכל שׁם לחם ושׁם תנבא׃",
      "info": ""
    },
    {
      "book_id": "AMO",
      "book_name": "Amos",
      "chapter": 7,
      "verse_start": 13,
      "verse_end": 13,
      "text": "ובית אל לא תוסיף עוד להנבא כי מקדשׁ מלך הוא ובית ממלכה הוא׃",
      "info": ""
    },
    {
      "book_id": "AMO",
      "book_name": "Amos",
      "chapter": 7,
      "verse_start": 14,
      "verse_end": 14,
      "text": "ויען עמוס ויאמר אל אמציה לא נביא אנכי ולא בן נביא אנכי כי בוקר אנכי ובולס שׁקמים׃",
      "info": ""
    },
    {
      "book_id": "AMO",
      "book_name": "Amos",
      "chapter": 7,
      "verse_start": 15,
      "verse_end": 15,
      "text": "ויקחני יהוה מאחרי הצאן ויאמר אלי יהוה לך הנבא אל עמי ישׂראל׃",
      "info": ""
    },
    {
      "book_id": "AMO",
      "book_name": "Amos",
      "chapter": 7,
      "verse_start": 16,
      "verse_end": 16,
      "text": "ועתה שׁמע דבר יהוה אתה אמר לא תנבא על ישׂראל ולא תטיף על בית ישׂחק׃",
      "info": ""
    },
    {
      "book_id": "AMO",
      "book_name": "Amos",
      "chapter": 7,
      "verse_start": 17,
      "verse_end": 17,
      "text": "לכן כה אמר יהוה אשׁתך בעיר תזנה ובניך ובנתיך בחרב יפלו ואדמתך בחבל תחלק ואתה על אדמה טמאה תמות וישׂראל גלה יגלה מעל אדמתו׃",
      "info": ""
    }
  ]
}