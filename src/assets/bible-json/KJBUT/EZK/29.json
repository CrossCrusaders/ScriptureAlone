{
  "header": "",
  "footer": "",
  "language": "Hebrew",
  "verses": [
    {
      "book_id": "EZK",
      "book_name": "Ezekiel",
      "chapter": 29,
      "verse_start": 1,
      "verse_end": 1,
      "text": "בשׁנה העשׂירית בעשׂרי בשׁנים עשׂר לחדשׁ היה דבר יהוה אלי לאמר׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 29,
      "verse_start": 2,
      "verse_end": 2,
      "text": "בן אדם שׂים פניך על פרעה מלך מצרים והנבא עליו ועל מצרים כלה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 29,
      "verse_start": 3,
      "verse_end": 3,
      "text": "דבר ואמרת כה אמר אדני יהוה הנני עליך פרעה מלך מצרים התנים הגדול הרבץ בתוך יאריו אשׁר אמר לי יארי ואני עשׂיתני׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 29,
      "verse_start": 4,
      "verse_end": 4,
      "text": "ונתתי חחיים בלחייך והדבקתי דגת יאריך בקשׂקשׂתיך והעליתיך מתוך יאריך ואת כל דגת יאריך בקשׂקשׂתיך תדבק׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 29,
      "verse_start": 5,
      "verse_end": 5,
      "text": "ונטשׁתיך המדברה אותך ואת כל דגת יאריך על פני השׂדה תפול לא תאסף ולא תקבץ לחית הארץ ולעוף השׁמים נתתיך לאכלה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 29,
      "verse_start": 6,
      "verse_end": 6,
      "text": "וידעו כל ישׁבי מצרים כי אני יהוה יען היותם משׁענת קנה לבית ישׂראל׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 29,
      "verse_start": 7,
      "verse_end": 7,
      "text": "בתפשׂם בך בכפך תרוץ ובקעת להם כל כתף ובהשׁענם עליך תשׁבר והעמדת להם כל מתנים׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 29,
      "verse_start": 8,
      "verse_end": 8,
      "text": "לכן כה אמר אדני יהוה הנני מביא עליך חרב והכרתי ממך אדם ובהמה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 29,
      "verse_start": 9,
      "verse_end": 9,
      "text": "והיתה ארץ מצרים לשׁממה וחרבה וידעו כי אני יהוה יען אמר יאר לי ואני עשׂיתי׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 29,
      "verse_start": 10,
      "verse_end": 10,
      "text": "לכן הנני אליך ואל יאריך ונתתי את ארץ מצרים לחרבות חרב שׁממה ממגדל סונה ועד גבול כושׁ׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 29,
      "verse_start": 11,
      "verse_end": 11,
      "text": "לא תעבר בה רגל אדם ורגל בהמה לא תעבר בה ולא תשׁב ארבעים שׁנה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 29,
      "verse_start": 12,
      "verse_end": 12,
      "text": "ונתתי את ארץ מצרים שׁממה בתוך ארצות נשׁמות ועריה בתוך ערים מחרבות תהיין שׁממה ארבעים שׁנה והפצתי את מצרים בגוים וזריתים בארצות׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 29,
      "verse_start": 13,
      "verse_end": 13,
      "text": "כי כה אמר אדני יהוה מקץ ארבעים שׁנה אקבץ את מצרים מן העמים אשׁר נפצו שׁמה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 29,
      "verse_start": 14,
      "verse_end": 14,
      "text": "ושׁבתי את שׁבות מצרים והשׁבתי אתם ארץ פתרוס על ארץ מכורתם והיו שׁם ממלכה שׁפלה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 29,
      "verse_start": 15,
      "verse_end": 15,
      "text": "מן הממלכות תהיה שׁפלה ולא תתנשׂא עוד על הגוים והמעטתים לבלתי רדות בגוים׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 29,
      "verse_start": 16,
      "verse_end": 16,
      "text": "ולא יהיה עוד לבית ישׂראל למבטח מזכיר עון בפנותם אחריהם וידעו כי אני אדני יהוה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 29,
      "verse_start": 17,
      "verse_end": 17,
      "text": "ויהי בעשׂרים ושׁבע שׁנה בראשׁון באחד לחדשׁ היה דבר יהוה אלי לאמר׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 29,
      "verse_start": 18,
      "verse_end": 18,
      "text": "בן אדם נבוכדראצר מלך בבל העביד את חילו עבדה גדלה אל צר כל ראשׁ מקרח וכל כתף מרוטה ושׂכר לא היה לו ולחילו מצר על העבדה אשׁר עבד עליה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 29,
      "verse_start": 19,
      "verse_end": 19,
      "text": "לכן כה אמר אדני יהוה הנני נתן לנבוכדראצר מלך בבל את ארץ מצרים ונשׂא המנה ושׁלל שׁללה ובזז בזה והיתה שׂכר לחילו׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 29,
      "verse_start": 20,
      "verse_end": 20,
      "text": "פעלתו אשׁר עבד בה נתתי לו את ארץ מצרים אשׁר עשׂו לי נאם אדני יהוה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 29,
      "verse_start": 21,
      "verse_end": 21,
      "text": "ביום ההוא אצמיח קרן לבית ישׂראל ולך אתן פתחון פה בתוכם וידעו כי אני יהוה׃",
      "info": ""
    }
  ]
}