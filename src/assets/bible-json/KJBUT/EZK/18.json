{
  "header": "",
  "footer": "",
  "language": "Hebrew",
  "verses": [
    {
      "book_id": "EZK",
      "book_name": "Ezekiel",
      "chapter": 18,
      "verse_start": 1,
      "verse_end": 1,
      "text": "ויהי דבר יהוה אלי לאמר׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 18,
      "verse_start": 2,
      "verse_end": 2,
      "text": "מה לכם אתם משׁלים את המשׁל הזה על אדמת ישׂראל לאמר אבות יאכלו בסר ושׁני הבנים תקהינה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 18,
      "verse_start": 3,
      "verse_end": 3,
      "text": "חי אני נאם אדני יהוה אם יהיה לכם עוד משׁל המשׁל הזה בישׂראל׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 18,
      "verse_start": 4,
      "verse_end": 4,
      "text": "הן כל הנפשׁות לי הנה כנפשׁ האב וכנפשׁ הבן לי הנה הנפשׁ החטאת היא תמות׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 18,
      "verse_start": 5,
      "verse_end": 5,
      "text": "ואישׁ כי יהיה צדיק ועשׂה משׁפט וצדקה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 18,
      "verse_start": 6,
      "verse_end": 6,
      "text": "אל ההרים לא אכל ועיניו לא נשׂא אל גלולי בית ישׂראל ואת אשׁת רעהו לא טמא ואל אשׁה נדה לא יקרב׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 18,
      "verse_start": 7,
      "verse_end": 7,
      "text": "ואישׁ לא יונה חבלתו חוב ישׁיב גזלה לא יגזל לחמו לרעב יתן ועירם יכסה בגד׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 18,
      "verse_start": 8,
      "verse_end": 8,
      "text": "בנשׁך לא יתן ותרבית לא יקח מעול ישׁיב ידו משׁפט אמת יעשׂה בין אישׁ לאישׁ׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 18,
      "verse_start": 9,
      "verse_end": 9,
      "text": "בחקותי יהלך ומשׁפטי שׁמר לעשׂות אמת צדיק הוא חיה יחיה נאם אדני יהוה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 18,
      "verse_start": 10,
      "verse_end": 10,
      "text": "והוליד בן פריץ שׁפך דם ועשׂה אח מאחד מאלה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 18,
      "verse_start": 11,
      "verse_end": 11,
      "text": "והוא את כל אלה לא עשׂה כי גם אל ההרים אכל ואת אשׁת רעהו טמא׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 18,
      "verse_start": 12,
      "verse_end": 12,
      "text": "עני ואביון הונה גזלות גזל חבל לא ישׁיב ואל הגלולים נשׂא עיניו תועבה עשׂה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 18,
      "verse_start": 13,
      "verse_end": 13,
      "text": "בנשׁך נתן ותרבית לקח וחי לא יחיה את כל התועבות האלה עשׂה מות יומת דמיו בו יהיה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 18,
      "verse_start": 14,
      "verse_end": 14,
      "text": "והנה הוליד בן וירא את כל חטאת אביו אשׁר עשׂה ויראה ולא יעשׂה כהן׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 18,
      "verse_start": 15,
      "verse_end": 15,
      "text": "על ההרים לא אכל ועיניו לא נשׂא אל גלולי בית ישׂראל את אשׁת רעהו לא טמא׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 18,
      "verse_start": 16,
      "verse_end": 16,
      "text": "ואישׁ לא הונה חבל לא חבל וגזלה לא גזל לחמו לרעב נתן וערום כסה בגד׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 18,
      "verse_start": 17,
      "verse_end": 17,
      "text": "מעני השׁיב ידו נשׁך ותרבית לא לקח משׁפטי עשׂה בחקותי הלך הוא לא ימות בעון אביו חיה יחיה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 18,
      "verse_start": 18,
      "verse_end": 18,
      "text": "אביו כי עשׁק עשׁק גזל גזל אח ואשׁר לא טוב עשׂה בתוך עמיו והנה מת בעונו׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 18,
      "verse_start": 19,
      "verse_end": 19,
      "text": "ואמרתם מדע לא נשׂא הבן בעון האב והבן משׁפט וצדקה עשׂה את כל חקותי שׁמר ויעשׂה אתם חיה יחיה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 18,
      "verse_start": 20,
      "verse_end": 20,
      "text": "הנפשׁ החטאת היא תמות בן לא ישׂא בעון האב ואב לא ישׂא בעון הבן צדקת הצדיק עליו תהיה ורשׁעת רשׁע עליו תהיה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 18,
      "verse_start": 21,
      "verse_end": 21,
      "text": "והרשׁע כי ישׁוב מכל חטאתו אשׁר עשׂה ושׁמר את כל חקותי ועשׂה משׁפט וצדקה חיה יחיה לא ימות׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 18,
      "verse_start": 22,
      "verse_end": 22,
      "text": "כל פשׁעיו אשׁר עשׂה לא יזכרו לו בצדקתו אשׁר עשׂה יחיה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 18,
      "verse_start": 23,
      "verse_end": 23,
      "text": "החפץ אחפץ מות רשׁע נאם אדני יהוה הלוא בשׁובו מדרכיו וחיה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 18,
      "verse_start": 24,
      "verse_end": 24,
      "text": "ובשׁוב צדיק מצדקתו ועשׂה עול ככל התועבות אשׁר עשׂה הרשׁע יעשׂה וחי כל צדקתו אשׁר עשׂה לא תזכרנה במעלו אשׁר מעל ובחטאתו אשׁר חטא בם ימות׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 18,
      "verse_start": 25,
      "verse_end": 25,
      "text": "ואמרתם לא יתכן דרך אדני שׁמעו נא בית ישׂראל הדרכי לא יתכן הלא דרכיכם לא יתכנו׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 18,
      "verse_start": 26,
      "verse_end": 26,
      "text": "בשׁוב צדיק מצדקתו ועשׂה עול ומת עליהם בעולו אשׁר עשׂה ימות׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 18,
      "verse_start": 27,
      "verse_end": 27,
      "text": "ובשׁוב רשׁע מרשׁעתו אשׁר עשׂה ויעשׂ משׁפט וצדקה הוא את נפשׁו יחיה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 18,
      "verse_start": 28,
      "verse_end": 28,
      "text": "ויראה וישׁוב מכל פשׁעיו אשׁר עשׂה חיו יחיה לא ימות׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 18,
      "verse_start": 29,
      "verse_end": 29,
      "text": "ואמרו בית ישׂראל לא יתכן דרך אדני הדרכי לא יתכנו בית ישׂראל הלא דרכיכם לא יתכן׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 18,
      "verse_start": 30,
      "verse_end": 30,
      "text": "לכן אישׁ כדרכיו אשׁפט אתכם בית ישׂראל נאם אדני יהוה שׁובו והשׁיבו מכל פשׁעיכם ולא יהיה לכם למכשׁול עון׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 18,
      "verse_start": 31,
      "verse_end": 31,
      "text": "השׁליכו מעליכם את כל פשׁעיכם אשׁר פשׁעתם בם ועשׂו לכם לב חדשׁ ורוח חדשׁה ולמה תמתו בית ישׂראל׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 18,
      "verse_start": 32,
      "verse_end": 32,
      "text": "כי לא אחפץ במות המת נאם אדני יהוה והשׁיבו וחיו׃",
      "info": ""
    }
  ]
}