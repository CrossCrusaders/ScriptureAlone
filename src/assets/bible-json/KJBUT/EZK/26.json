{
  "header": "",
  "footer": "",
  "language": "Hebrew",
  "verses": [
    {
      "book_id": "EZK",
      "book_name": "Ezekiel",
      "chapter": 26,
      "verse_start": 1,
      "verse_end": 1,
      "text": "ויהי בעשׁתי עשׂרה שׁנה באחד לחדשׁ היה דבר יהוה אלי לאמר׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 26,
      "verse_start": 2,
      "verse_end": 2,
      "text": "בן אדם יען אשׁר אמרה צר על ירושׁלם האח נשׁברה דלתות העמים נסבה אלי אמלאה החרבה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 26,
      "verse_start": 3,
      "verse_end": 3,
      "text": "לכן כה אמר אדני יהוה הנני עליך צר והעליתי עליך גוים רבים כהעלות הים לגליו׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 26,
      "verse_start": 4,
      "verse_end": 4,
      "text": "ושׁחתו חמות צר והרסו מגדליה וסחיתי עפרה ממנה ונתתי אותה לצחיח סלע׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 26,
      "verse_start": 5,
      "verse_end": 5,
      "text": "משׁטח חרמים תהיה בתוך הים כי אני דברתי נאם אדני יהוה והיתה לבז לגוים׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 26,
      "verse_start": 6,
      "verse_end": 6,
      "text": "ובנותיה אשׁר בשׂדה בחרב תהרגנה וידעו כי אני יהוה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 26,
      "verse_start": 7,
      "verse_end": 7,
      "text": "כי כה אמר אדני יהוה הנני מביא אל צר נבוכדראצר מלך בבל מצפון מלך מלכים בסוס וברכב ובפרשׁים וקהל ועם רב׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 26,
      "verse_start": 8,
      "verse_end": 8,
      "text": "בנותיך בשׂדה בחרב יהרג ונתן עליך דיק ושׁפך עליך סללה והקים עליך צנה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 26,
      "verse_start": 9,
      "verse_end": 9,
      "text": "ומחי קבלו יתן בחמותיך ומגדלתיך יתץ בחרבותיו׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 26,
      "verse_start": 10,
      "verse_end": 10,
      "text": "משׁפעת סוסיו יכסך אבקם מקול פרשׁ וגלגל ורכב תרעשׁנה חומותיך בבאו בשׁעריך כמבואי עיר מבקעה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 26,
      "verse_start": 11,
      "verse_end": 11,
      "text": "בפרסות סוסיו ירמס את כל חוצותיך עמך בחרב יהרג ומצבות עזך לארץ תרד׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 26,
      "verse_start": 12,
      "verse_end": 12,
      "text": "ושׁללו חילך ובזזו רכלתך והרסו חומותיך ובתי חמדתך יתצו ואבניך ועציך ועפרך בתוך מים ישׂימו׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 26,
      "verse_start": 13,
      "verse_end": 13,
      "text": "והשׁבתי המון שׁיריך וקול כנוריך לא ישׁמע עוד׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 26,
      "verse_start": 14,
      "verse_end": 14,
      "text": "ונתתיך לצחיח סלע משׁטח חרמים תהיה לא תבנה עוד כי אני יהוה דברתי נאם אדני יהוה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 26,
      "verse_start": 15,
      "verse_end": 15,
      "text": "כה אמר אדני יהוה לצור הלא מקול מפלתך באנק חלל בהרג הרג בתוכך ירעשׁו האיים׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 26,
      "verse_start": 16,
      "verse_end": 16,
      "text": "וירדו מעל כסאותם כל נשׂיאי הים והסירו את מעיליהם ואת בגדי רקמתם יפשׁטו חרדות ילבשׁו על הארץ ישׁבו וחרדו לרגעים ושׁממו עליך׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 26,
      "verse_start": 17,
      "verse_end": 17,
      "text": "ונשׂאו עליך קינה ואמרו לך איך אבדת נושׁבת מימים העיר ההללה אשׁר היתה חזקה בים היא וישׁביה אשׁר נתנו חתיתם לכל יושׁביה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 26,
      "verse_start": 18,
      "verse_end": 18,
      "text": "עתה יחרדו האין יום מפלתך ונבהלו האיים אשׁר בים מצאתך׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 26,
      "verse_start": 19,
      "verse_end": 19,
      "text": "כי כה אמר אדני יהוה בתתי אתך עיר נחרבת כערים אשׁר לא נושׁבו בהעלות עליך את תהום וכסוך המים הרבים׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 26,
      "verse_start": 20,
      "verse_end": 20,
      "text": "והורדתיך את יורדי בור אל עם עולם והושׁבתיך בארץ תחתיות כחרבות מעולם את יורדי בור למען לא תשׁבי ונתתי צבי בארץ חיים׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 26,
      "verse_start": 21,
      "verse_end": 21,
      "text": "בלהות אתנך ואינך ותבקשׁי ולא תמצאי עוד לעולם נאם אדני יהוה׃",
      "info": ""
    }
  ]
}