{
  "header": "",
  "footer": "",
  "language": "Hebrew",
  "verses": [
    {
      "book_id": "EZK",
      "book_name": "Ezekiel",
      "chapter": 22,
      "verse_start": 1,
      "verse_end": 1,
      "text": "ויהי דבר יהוה אלי לאמר׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 22,
      "verse_start": 2,
      "verse_end": 2,
      "text": "ואתה בן אדם התשׁפט התשׁפט את עיר הדמים והודעתה את כל תועבותיה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 22,
      "verse_start": 3,
      "verse_end": 3,
      "text": "ואמרת כה אמר אדני יהוה עיר שׁפכת דם בתוכה לבוא עתה ועשׂתה גלולים עליה לטמאה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 22,
      "verse_start": 4,
      "verse_end": 4,
      "text": "בדמך אשׁר שׁפכת אשׁמת ובגלוליך אשׁר עשׂית טמאת ותקריבי ימיך ותבוא עד שׁנותיך על כן נתתיך חרפה לגוים וקלסה לכל הארצות׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 22,
      "verse_start": 5,
      "verse_end": 5,
      "text": "הקרבות והרחקות ממך יתקלסו בך טמאת השׁם רבת המהומה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 22,
      "verse_start": 6,
      "verse_end": 6,
      "text": "הנה נשׂיאי ישׂראל אישׁ לזרעו היו בך למען שׁפך דם׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 22,
      "verse_start": 7,
      "verse_end": 7,
      "text": "אב ואם הקלו בך לגר עשׂו בעשׁק בתוכך יתום ואלמנה הונו׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 22,
      "verse_start": 8,
      "verse_end": 8,
      "text": "קדשׁי בזית ואת שׁבתתי חללת׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 22,
      "verse_start": 9,
      "verse_end": 9,
      "text": "אנשׁי רכיל היו בך למען שׁפך דם ואל ההרים אכלו בך זמה עשׂו בתוכך׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 22,
      "verse_start": 10,
      "verse_end": 10,
      "text": "ערות אב גלה בך טמאת הנדה ענו׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 22,
      "verse_start": 11,
      "verse_end": 11,
      "text": "ואישׁ את אשׁת רעהו עשׂה תועבה ואישׁ את כלתו טמא בזמה ואישׁ את אחתו בת אביו ענה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 22,
      "verse_start": 12,
      "verse_end": 12,
      "text": "שׁחד לקחו בך למען שׁפך דם נשׁך ותרבית לקחת ותבצעי רעיך בעשׁק ואתי שׁכחת נאם אדני יהוה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 22,
      "verse_start": 13,
      "verse_end": 13,
      "text": "והנה הכיתי כפי אל בצעך אשׁר עשׂית ועל דמך אשׁר היו בתוכך׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 22,
      "verse_start": 14,
      "verse_end": 14,
      "text": "היעמד לבך אם תחזקנה ידיך לימים אשׁר אני עשׂה אותך אני יהוה דברתי ועשׂיתי׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 22,
      "verse_start": 15,
      "verse_end": 15,
      "text": "והפיצותי אותך בגוים וזריתיך בארצות והתמתי טמאתך ממך׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 22,
      "verse_start": 16,
      "verse_end": 16,
      "text": "ונחלת בך לעיני גוים וידעת כי אני יהוה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 22,
      "verse_start": 17,
      "verse_end": 17,
      "text": "ויהי דבר יהוה אלי לאמר׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 22,
      "verse_start": 18,
      "verse_end": 18,
      "text": "בן אדם היו לי בית ישׂראל לסוג כלם נחשׁת ובדיל וברזל ועופרת בתוך כור סגים כסף היו׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 22,
      "verse_start": 19,
      "verse_end": 19,
      "text": "לכן כה אמר אדני יהוה יען היות כלכם לסגים לכן הנני קבץ אתכם אל תוך ירושׁלם׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 22,
      "verse_start": 20,
      "verse_end": 20,
      "text": "קבצת כסף ונחשׁת וברזל ועופרת ובדיל אל תוך כור לפחת עליו אשׁ להנתיך כן אקבץ באפי ובחמתי והנחתי והתכתי אתכם׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 22,
      "verse_start": 21,
      "verse_end": 21,
      "text": "וכנסתי אתכם ונפחתי עליכם באשׁ עברתי ונתכתם בתוכה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 22,
      "verse_start": 22,
      "verse_end": 22,
      "text": "כהתוך כסף בתוך כור כן תתכו בתוכה וידעתם כי אני יהוה שׁפכתי חמתי עליכם׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 22,
      "verse_start": 23,
      "verse_end": 23,
      "text": "ויהי דבר יהוה אלי לאמר׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 22,
      "verse_start": 24,
      "verse_end": 24,
      "text": "בן אדם אמר לה את ארץ לא מטהרה היא לא גשׁמה ביום זעם׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 22,
      "verse_start": 25,
      "verse_end": 25,
      "text": "קשׁר נביאיה בתוכה כארי שׁואג טרף טרף נפשׁ אכלו חסן ויקר יקחו אלמנותיה הרבו בתוכה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 22,
      "verse_start": 26,
      "verse_end": 26,
      "text": "כהניה חמסו תורתי ויחללו קדשׁי בין קדשׁ לחל לא הבדילו ובין הטמא לטהור לא הודיעו ומשׁבתותי העלימו עיניהם ואחל בתוכם׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 22,
      "verse_start": 27,
      "verse_end": 27,
      "text": "שׂריה בקרבה כזאבים טרפי טרף לשׁפך דם לאבד נפשׁות למען בצע בצע׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 22,
      "verse_start": 28,
      "verse_end": 28,
      "text": "ונביאיה טחו להם תפל חזים שׁוא וקסמים להם כזב אמרים כה אמר אדני יהוה ויהוה לא דבר׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 22,
      "verse_start": 29,
      "verse_end": 29,
      "text": "עם הארץ עשׁקו עשׁק וגזלו גזל ועני ואביון הונו ואת הגר עשׁקו בלא משׁפט׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 22,
      "verse_start": 30,
      "verse_end": 30,
      "text": "ואבקשׁ מהם אישׁ גדר גדר ועמד בפרץ לפני בעד הארץ לבלתי שׁחתה ולא מצאתי׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 22,
      "verse_start": 31,
      "verse_end": 31,
      "text": "ואשׁפך עליהם זעמי באשׁ עברתי כליתים דרכם בראשׁם נתתי נאם אדני יהוה׃",
      "info": ""
    }
  ]
}