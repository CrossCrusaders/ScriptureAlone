{
  "header": "",
  "footer": "",
  "language": "Hebrew",
  "verses": [
    {
      "book_id": "EZK",
      "book_name": "Ezekiel",
      "chapter": 15,
      "verse_start": 1,
      "verse_end": 1,
      "text": "ויהי דבר יהוה אלי לאמר׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 15,
      "verse_start": 2,
      "verse_end": 2,
      "text": "בן אדם מה יהיה עץ הגפן מכל עץ הזמורה אשׁר היה בעצי היער׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 15,
      "verse_start": 3,
      "verse_end": 3,
      "text": "היקח ממנו עץ לעשׂות למלאכה אם יקחו ממנו יתד לתלות עליו כל כלי׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 15,
      "verse_start": 4,
      "verse_end": 4,
      "text": "הנה לאשׁ נתן לאכלה את שׁני קצותיו אכלה האשׁ ותוכו נחר היצלח למלאכה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 15,
      "verse_start": 5,
      "verse_end": 5,
      "text": "הנה בהיותו תמים לא יעשׂה למלאכה אף כי אשׁ אכלתהו ויחר ונעשׂה עוד למלאכה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 15,
      "verse_start": 6,
      "verse_end": 6,
      "text": "לכן כה אמר אדני יהוה כאשׁר עץ הגפן בעץ היער אשׁר נתתיו לאשׁ לאכלה כן נתתי את ישׁבי ירושׁלם׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 15,
      "verse_start": 7,
      "verse_end": 7,
      "text": "ונתתי את פני בהם מהאשׁ יצאו והאשׁ תאכלם וידעתם כי אני יהוה בשׂומי את פני׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 15,
      "verse_start": 8,
      "verse_end": 8,
      "text": "ונתתי את הארץ שׁממה יען מעלו מעל נאם אדני יהוה׃",
      "info": ""
    }
  ]
}