{
  "header": "",
  "footer": "",
  "language": "Hebrew",
  "verses": [
    {
      "book_id": "EZK",
      "book_name": "Ezekiel",
      "chapter": 38,
      "verse_start": 1,
      "verse_end": 1,
      "text": "ויהי דבר יהוה אלי לאמר׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 38,
      "verse_start": 2,
      "verse_end": 2,
      "text": "בן אדם שׂים פניך אל גוג ארץ המגוג נשׂיא ראשׁ משׁך ותבל והנבא עליו׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 38,
      "verse_start": 3,
      "verse_end": 3,
      "text": "ואמרת כה אמר אדני יהוה הנני אליך גוג נשׂיא ראשׁ משׁך ותבל׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 38,
      "verse_start": 4,
      "verse_end": 4,
      "text": "ושׁובבתיך ונתתי חחים בלחייך והוצאתי אותך ואת כל חילך סוסים ופרשׁים לבשׁי מכלול כלם קהל רב צנה ומגן תפשׂי חרבות כלם׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 38,
      "verse_start": 5,
      "verse_end": 5,
      "text": "פרס כושׁ ופוט אתם כלם מגן וכובע׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 38,
      "verse_start": 6,
      "verse_end": 6,
      "text": "גמר וכל אגפיה בית תוגרמה ירכתי צפון ואת כל אגפיו עמים רבים אתך׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 38,
      "verse_start": 7,
      "verse_end": 7,
      "text": "הכן והכן לך אתה וכל קהלך הנקהלים עליך והיית להם למשׁמר׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 38,
      "verse_start": 8,
      "verse_end": 8,
      "text": "מימים רבים תפקד באחרית השׁנים תבוא אל ארץ משׁובבת מחרב מקבצת מעמים רבים על הרי ישׂראל אשׁר היו לחרבה תמיד והיא מעמים הוצאה וישׁבו לבטח כלם׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 38,
      "verse_start": 9,
      "verse_end": 9,
      "text": "ועלית כשׁאה תבוא כענן לכסות הארץ תהיה אתה וכל אגפיך ועמים רבים אותך׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 38,
      "verse_start": 10,
      "verse_end": 10,
      "text": "כה אמר אדני יהוה והיה ביום ההוא יעלו דברים על לבבך וחשׁבת מחשׁבת רעה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 38,
      "verse_start": 11,
      "verse_end": 11,
      "text": "ואמרת אעלה על ארץ פרזות אבוא השׁקטים ישׁבי לבטח כלם ישׁבים באין חומה ובריח ודלתים אין׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 38,
      "verse_start": 12,
      "verse_end": 12,
      "text": "לשׁלל שׁלל ולבז בז להשׁיב ידך על חרבות נושׁבת ואל עם מאסף מגוים עשׂה מקנה וקנין ישׁבי על טבור הארץ׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 38,
      "verse_start": 13,
      "verse_end": 13,
      "text": "שׁבא ודדן וסחרי תרשׁישׁ וכל כפריה יאמרו לך הלשׁלל שׁלל אתה בא הלבז בז הקהלת קהלך לשׂאת כסף וזהב לקחת מקנה וקנין לשׁלל שׁלל גדול׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 38,
      "verse_start": 14,
      "verse_end": 14,
      "text": "לכן הנבא בן אדם ואמרת לגוג כה אמר אדני יהוה הלוא ביום ההוא בשׁבת עמי ישׂראל לבטח תדע׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 38,
      "verse_start": 15,
      "verse_end": 15,
      "text": "ובאת ממקומך מירכתי צפון אתה ועמים רבים אתך רכבי סוסים כלם קהל גדול וחיל רב׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 38,
      "verse_start": 16,
      "verse_end": 16,
      "text": "ועלית על עמי ישׂראל כענן לכסות הארץ באחרית הימים תהיה והבאותיך על ארצי למען דעת הגוים אתי בהקדשׁי בך לעיניהם גוג׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 38,
      "verse_start": 17,
      "verse_end": 17,
      "text": "כה אמר אדני יהוה האתה הוא אשׁר דברתי בימים קדמונים ביד עבדי נביאי ישׂראל הנבאים בימים ההם שׁנים להביא אתך עליהם׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 38,
      "verse_start": 18,
      "verse_end": 18,
      "text": "והיה ביום ההוא ביום בוא גוג על אדמת ישׂראל נאם אדני יהוה תעלה חמתי באפי׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 38,
      "verse_start": 19,
      "verse_end": 19,
      "text": "ובקנאתי באשׁ עברתי דברתי אם לא ביום ההוא יהיה רעשׁ גדול על אדמת ישׂראל׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 38,
      "verse_start": 20,
      "verse_end": 20,
      "text": "ורעשׁו מפני דגי הים ועוף השׁמים וחית השׂדה וכל הרמשׂ הרמשׂ על האדמה וכל האדם אשׁר על פני האדמה ונהרסו ההרים ונפלו המדרגות וכל חומה לארץ תפול׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 38,
      "verse_start": 21,
      "verse_end": 21,
      "text": "וקראתי עליו לכל הרי חרב נאם אדני יהוה חרב אישׁ באחיו תהיה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 38,
      "verse_start": 22,
      "verse_end": 22,
      "text": "ונשׁפטתי אתו בדבר ובדם וגשׁם שׁוטף ואבני אלגבישׁ אשׁ וגפרית אמטיר עליו ועל אגפיו ועל עמים רבים אשׁר אתו׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 38,
      "verse_start": 23,
      "verse_end": 23,
      "text": "והתגדלתי והתקדשׁתי ונודעתי לעיני גוים רבים וידעו כי אני יהוה׃",
      "info": ""
    }
  ]
}