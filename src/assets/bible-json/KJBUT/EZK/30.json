{
  "header": "",
  "footer": "",
  "language": "Hebrew",
  "verses": [
    {
      "book_id": "EZK",
      "book_name": "Ezekiel",
      "chapter": 30,
      "verse_start": 1,
      "verse_end": 1,
      "text": "ויהי דבר יהוה אלי לאמר׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 30,
      "verse_start": 2,
      "verse_end": 2,
      "text": "בן אדם הנבא ואמרת כה אמר אדני יהוה הילילו הה ליום׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 30,
      "verse_start": 3,
      "verse_end": 3,
      "text": "כי קרוב יום וקרוב יום ליהוה יום ענן עת גוים יהיה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 30,
      "verse_start": 4,
      "verse_end": 4,
      "text": "ובאה חרב במצרים והיתה חלחלה בכושׁ בנפל חלל במצרים ולקחו המונה ונהרסו יסודתיה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 30,
      "verse_start": 5,
      "verse_end": 5,
      "text": "כושׁ ופוט ולוד וכל הערב וכוב ובני ארץ הברית אתם בחרב יפלו׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 30,
      "verse_start": 6,
      "verse_end": 6,
      "text": "כה אמר יהוה ונפלו סמכי מצרים וירד גאון עזה ממגדל סונה בחרב יפלו בה נאם אדני יהוה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 30,
      "verse_start": 7,
      "verse_end": 7,
      "text": "ונשׁמו בתוך ארצות נשׁמות ועריו בתוך ערים נחרבות תהיינה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 30,
      "verse_start": 8,
      "verse_end": 8,
      "text": "וידעו כי אני יהוה בתתי אשׁ במצרים ונשׁברו כל עזריה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 30,
      "verse_start": 9,
      "verse_end": 9,
      "text": "ביום ההוא יצאו מלאכים מלפני בצים להחריד את כושׁ בטח והיתה חלחלה בהם ביום מצרים כי הנה באה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 30,
      "verse_start": 10,
      "verse_end": 10,
      "text": "כה אמר אדני יהוה והשׁבתי את המון מצרים ביד נבוכדראצר מלך בבל׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 30,
      "verse_start": 11,
      "verse_end": 11,
      "text": "הוא ועמו אתו עריצי גוים מובאים לשׁחת הארץ והריקו חרבותם על מצרים ומלאו את הארץ חלל׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 30,
      "verse_start": 12,
      "verse_end": 12,
      "text": "ונתתי יארים חרבה ומכרתי את הארץ ביד רעים והשׁמתי ארץ ומלאה ביד זרים אני יהוה דברתי׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 30,
      "verse_start": 13,
      "verse_end": 13,
      "text": "כה אמר אדני יהוה והאבדתי גלולים והשׁבתי אלילים מנף ונשׂיא מארץ מצרים לא יהיה עוד ונתתי יראה בארץ מצרים׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 30,
      "verse_start": 14,
      "verse_end": 14,
      "text": "והשׁמתי את פתרוס ונתתי אשׁ בצען ועשׂיתי שׁפטים בנא׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 30,
      "verse_start": 15,
      "verse_end": 15,
      "text": "ושׁפכתי חמתי על סין מעוז מצרים והכרתי את המון נא׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 30,
      "verse_start": 16,
      "verse_end": 16,
      "text": "ונתתי אשׁ במצרים חול תחיל סין ונא תהיה להבקע ונף צרי יומם׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 30,
      "verse_start": 17,
      "verse_end": 17,
      "text": "בחורי און ופי בסת בחרב יפלו והנה בשׁבי תלכנה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 30,
      "verse_start": 18,
      "verse_end": 18,
      "text": "ובתחפנחס חשׂך היום בשׁברי שׁם את מטות מצרים ונשׁבת בה גאון עזה היא ענן יכסנה ובנותיה בשׁבי תלכנה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 30,
      "verse_start": 19,
      "verse_end": 19,
      "text": "ועשׂיתי שׁפטים במצרים וידעו כי אני יהוה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 30,
      "verse_start": 20,
      "verse_end": 20,
      "text": "ויהי באחת עשׂרה שׁנה בראשׁון בשׁבעה לחדשׁ היה דבר יהוה אלי לאמר׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 30,
      "verse_start": 21,
      "verse_end": 21,
      "text": "בן אדם את זרוע פרעה מלך מצרים שׁברתי והנה לא חבשׁה לתת רפאות לשׂום חתול לחבשׁה לחזקה לתפשׂ בחרב׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 30,
      "verse_start": 22,
      "verse_end": 22,
      "text": "לכן כה אמר אדני יהוה הנני אל פרעה מלך מצרים ושׁברתי את זרעתיו את החזקה ואת הנשׁברת והפלתי את החרב מידו׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 30,
      "verse_start": 23,
      "verse_end": 23,
      "text": "והפצותי את מצרים בגוים וזריתם בארצות׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 30,
      "verse_start": 24,
      "verse_end": 24,
      "text": "וחזקתי את זרעות מלך בבל ונתתי את חרבי בידו ושׁברתי את זרעות פרעה ונאק נאקות חלל לפניו׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 30,
      "verse_start": 25,
      "verse_end": 25,
      "text": "והחזקתי את זרעות מלך בבל וזרעות פרעה תפלנה וידעו כי אני יהוה בתתי חרבי ביד מלך בבל ונטה אותה אל ארץ מצרים׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 30,
      "verse_start": 26,
      "verse_end": 26,
      "text": "והפצותי את מצרים בגוים וזריתי אותם בארצות וידעו כי אני יהוה׃",
      "info": ""
    }
  ]
}