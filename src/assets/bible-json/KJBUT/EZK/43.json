{
  "header": "",
  "footer": "",
  "language": "Hebrew",
  "verses": [
    {
      "book_id": "EZK",
      "book_name": "Ezekiel",
      "chapter": 43,
      "verse_start": 1,
      "verse_end": 1,
      "text": "ויולכני אל השׁער שׁער אשׁר פנה דרך הקדים׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 43,
      "verse_start": 2,
      "verse_end": 2,
      "text": "והנה כבוד אלהי ישׂראל בא מדרך הקדים וקולו כקול מים רבים והארץ האירה מכבדו׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 43,
      "verse_start": 3,
      "verse_end": 3,
      "text": "וכמראה המראה אשׁר ראיתי כמראה אשׁר ראיתי בבאי לשׁחת את העיר ומראות כמראה אשׁר ראיתי אל נהר כבר ואפל אל פני׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 43,
      "verse_start": 4,
      "verse_end": 4,
      "text": "וכבוד יהוה בא אל הבית דרך שׁער אשׁר פניו דרך הקדים׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 43,
      "verse_start": 5,
      "verse_end": 5,
      "text": "ותשׂאני רוח ותביאני אל החצר הפנימי והנה מלא כבוד יהוה הבית׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 43,
      "verse_start": 6,
      "verse_end": 6,
      "text": "ואשׁמע מדבר אלי מהבית ואישׁ היה עמד אצלי׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 43,
      "verse_start": 7,
      "verse_end": 7,
      "text": "ויאמר אלי בן אדם את מקום כסאי ואת מקום כפות רגלי אשׁר אשׁכן שׁם בתוך בני ישׂראל לעולם ולא יטמאו עוד בית ישׂראל שׁם קדשׁי המה ומלכיהם בזנותם ובפגרי מלכיהם במותם׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 43,
      "verse_start": 8,
      "verse_end": 8,
      "text": "בתתם ספם את ספי ומזוזתם אצל מזוזתי והקיר ביני וביניהם וטמאו את שׁם קדשׁי בתועבותם אשׁר עשׂו ואכל אתם באפי׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 43,
      "verse_start": 9,
      "verse_end": 9,
      "text": "עתה ירחקו את זנותם ופגרי מלכיהם ממני ושׁכנתי בתוכם לעולם׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 43,
      "verse_start": 10,
      "verse_end": 10,
      "text": "אתה בן אדם הגד את בית ישׂראל את הבית ויכלמו מעונותיהם ומדדו את תכנית׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 43,
      "verse_start": 11,
      "verse_end": 11,
      "text": "ואם נכלמו מכל אשׁר עשׂו צורת הבית ותכונתו ומוצאיו ומובאיו וכל צורתו ואת כל חקתיו וכל צורתו וכל תורתו הודע אותם וכתב לעיניהם וישׁמרו את כל צורתו ואת כל חקתיו ועשׂו אותם׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 43,
      "verse_start": 12,
      "verse_end": 12,
      "text": "זאת תורת הבית על ראשׁ ההר כל גבלו סביב סביב קדשׁ קדשׁים הנה זאת תורת הבית׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 43,
      "verse_start": 13,
      "verse_end": 13,
      "text": "ואלה מדות המזבח באמות אמה אמה וטפח וחיק האמה ואמה רחב וגבולה אל שׂפתה סביב זרת האחד וזה גב המזבח׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 43,
      "verse_start": 14,
      "verse_end": 14,
      "text": "ומחיק הארץ עד העזרה התחתונה שׁתים אמות ורחב אמה אחת ומהעזרה הקטנה עד העזרה הגדולה ארבע אמות ורחב האמה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 43,
      "verse_start": 15,
      "verse_end": 15,
      "text": "וההראל ארבע אמות ומהאראיל ולמעלה הקרנות ארבע׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 43,
      "verse_start": 16,
      "verse_end": 16,
      "text": "והאראיל שׁתים עשׂרה ארך בשׁתים עשׂרה רחב רבוע אל ארבעת רבעיו׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 43,
      "verse_start": 17,
      "verse_end": 17,
      "text": "והעזרה ארבע עשׂרה ארך בארבע עשׂרה רחב אל ארבעת רבעיה והגבול סביב אותה חצי האמה והחיק לה אמה סביב ומעלתהו פנות קדים׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 43,
      "verse_start": 18,
      "verse_end": 18,
      "text": "ויאמר אלי בן אדם כה אמר אדני יהוה אלה חקות המזבח ביום העשׂותו להעלות עליו עולה ולזרק עליו דם׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 43,
      "verse_start": 19,
      "verse_end": 19,
      "text": "ונתתה אל הכהנים הלוים אשׁר הם מזרע צדוק הקרבים אלי נאם אדני יהוה לשׁרתני פר בן בקר לחטאת׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 43,
      "verse_start": 20,
      "verse_end": 20,
      "text": "ולקחת מדמו ונתתה על ארבע קרנתיו ואל ארבע פנות העזרה ואל הגבול סביב וחטאת אותו וכפרתהו׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 43,
      "verse_start": 21,
      "verse_end": 21,
      "text": "ולקחת את הפר החטאת ושׂרפו במפקד הבית מחוץ למקדשׁ׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 43,
      "verse_start": 22,
      "verse_end": 22,
      "text": "וביום השׁני תקריב שׂעיר עזים תמים לחטאת וחטאו את המזבח כאשׁר חטאו בפר׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 43,
      "verse_start": 23,
      "verse_end": 23,
      "text": "בכלותך מחטא תקריב פר בן בקר תמים ואיל מן הצאן תמים׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 43,
      "verse_start": 24,
      "verse_end": 24,
      "text": "והקרבתם לפני יהוה והשׁליכו הכהנים עליהם מלח והעלו אותם עלה ליהוה׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 43,
      "verse_start": 25,
      "verse_end": 25,
      "text": "שׁבעת ימים תעשׂה שׂעיר חטאת ליום ופר בן בקר ואיל מן הצאן תמימים יעשׂו׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 43,
      "verse_start": 26,
      "verse_end": 26,
      "text": "שׁבעת ימים יכפרו את המזבח וטהרו אתו ומלאו ידו׃",
      "info": ""
    },
    {
      "book_id": "EZK",
      "book_name": "Ezekiel",
      "chapter": 43,
      "verse_start": 27,
      "verse_end": 27,
      "text": "ויכלו את הימים והיה ביום השׁמיני והלאה יעשׂו הכהנים על המזבח את עולותיכם ואת שׁלמיכם ורצאתי אתכם נאם אדני יהוה׃",
      "info": ""
    }
  ]
}