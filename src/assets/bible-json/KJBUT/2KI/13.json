{
  "header": "",
  "footer": "",
  "language": "Hebrew",
  "verses": [
    {
      "book_id": "2KI",
      "book_name": "2 Kings",
      "chapter": 13,
      "verse_start": 1,
      "verse_end": 1,
      "text": "בשׁנת עשׂרים ושׁלשׁ שׁנה ליואשׁ בן אחזיהו מלך יהודה מלך יהואחז בן יהוא על ישׂראל בשׁמרון שׁבע עשׂרה שׁנה׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 13,
      "verse_start": 2,
      "verse_end": 2,
      "text": "ויעשׂ הרע בעיני יהוה וילך אחר חטאת ירבעם בן נבט אשׁר החטיא את ישׂראל לא סר ממנה׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 13,
      "verse_start": 3,
      "verse_end": 3,
      "text": "ויחר אף יהוה בישׂראל ויתנם ביד חזאל מלך ארם וביד בן הדד בן חזאל כל הימים׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 13,
      "verse_start": 4,
      "verse_end": 4,
      "text": "ויחל יהואחז את פני יהוה וישׁמע אליו יהוה כי ראה את לחץ ישׂראל כי לחץ אתם מלך ארם׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 13,
      "verse_start": 5,
      "verse_end": 5,
      "text": "ויתן יהוה לישׂראל מושׁיע ויצאו מתחת יד ארם וישׁבו בני ישׂראל באהליהם כתמול שׁלשׁום׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 13,
      "verse_start": 6,
      "verse_end": 6,
      "text": "אך לא סרו מחטאות בית ירבעם אשׁר החטי את ישׂראל בה הלך וגם האשׁרה עמדה בשׁמרון׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 13,
      "verse_start": 7,
      "verse_end": 7,
      "text": "כי לא השׁאיר ליהואחז עם כי אם חמשׁים פרשׁים ועשׂרה רכב ועשׂרת אלפים רגלי כי אבדם מלך ארם וישׂמם כעפר לדשׁ׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 13,
      "verse_start": 8,
      "verse_end": 8,
      "text": "ויתר דברי יהואחז וכל אשׁר עשׂה וגבורתו הלוא הם כתובים על ספר דברי הימים למלכי ישׂראל׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 13,
      "verse_start": 9,
      "verse_end": 9,
      "text": "וישׁכב יהואחז עם אבתיו ויקברהו בשׁמרון וימלך יואשׁ בנו תחתיו׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 13,
      "verse_start": 10,
      "verse_end": 10,
      "text": "בשׁנת שׁלשׁים ושׁבע שׁנה ליואשׁ מלך יהודה מלך יהואשׁ בן יהואחז על ישׂראל בשׁמרון שׁשׁ עשׂרה שׁנה׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 13,
      "verse_start": 11,
      "verse_end": 11,
      "text": "ויעשׂה הרע בעיני יהוה לא סר מכל חטאות ירבעם בן נבט אשׁר החטיא את ישׂראל בה הלך׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 13,
      "verse_start": 12,
      "verse_end": 12,
      "text": "ויתר דברי יואשׁ וכל אשׁר עשׂה וגבורתו אשׁר נלחם עם אמציה מלך יהודה הלוא הם כתובים על ספר דברי הימים למלכי ישׂראל׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 13,
      "verse_start": 13,
      "verse_end": 13,
      "text": "וישׁכב יואשׁ עם אבתיו וירבעם ישׁב על כסאו ויקבר יואשׁ בשׁמרון עם מלכי ישׂראל׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 13,
      "verse_start": 14,
      "verse_end": 14,
      "text": "ואלישׁע חלה את חליו אשׁר ימות בו וירד אליו יואשׁ מלך ישׂראל ויבך על פניו ויאמר אבי אבי רכב ישׂראל ופרשׁיו׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 13,
      "verse_start": 15,
      "verse_end": 15,
      "text": "ויאמר לו אלישׁע קח קשׁת וחצים ויקח אליו קשׁת וחצים׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 13,
      "verse_start": 16,
      "verse_end": 16,
      "text": "ויאמר למלך ישׂראל הרכב ידך על הקשׁת וירכב ידו וישׂם אלישׁע ידיו על ידי המלך׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 13,
      "verse_start": 17,
      "verse_end": 17,
      "text": "ויאמר פתח החלון קדמה ויפתח ויאמר אלישׁע ירה ויור ויאמר חץ תשׁועה ליהוה וחץ תשׁועה בארם והכית את ארם באפק עד כלה׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 13,
      "verse_start": 18,
      "verse_end": 18,
      "text": "ויאמר קח החצים ויקח ויאמר למלך ישׂראל הך ארצה ויך שׁלשׁ פעמים ויעמד׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 13,
      "verse_start": 19,
      "verse_end": 19,
      "text": "ויקצף עליו אישׁ האלהים ויאמר להכות חמשׁ או שׁשׁ פעמים אז הכית את ארם עד כלה ועתה שׁלשׁ פעמים תכה את ארם׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 13,
      "verse_start": 20,
      "verse_end": 20,
      "text": "וימת אלישׁע ויקברהו וגדודי מואב יבאו בארץ בא שׁנה׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 13,
      "verse_start": 21,
      "verse_end": 21,
      "text": "ויהי הם קברים אישׁ והנה ראו את הגדוד וישׁליכו את האישׁ בקבר אלישׁע וילך ויגע האישׁ בעצמות אלישׁע ויחי ויקם על רגליו׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 13,
      "verse_start": 22,
      "verse_end": 22,
      "text": "וחזאל מלך ארם לחץ את ישׂראל כל ימי יהואחז׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 13,
      "verse_start": 23,
      "verse_end": 23,
      "text": "ויחן יהוה אתם וירחמם ויפן אליהם למען בריתו את אברהם יצחק ויעקב ולא אבה השׁחיתם ולא השׁליכם מעל פניו עד עתה׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 13,
      "verse_start": 24,
      "verse_end": 24,
      "text": "וימת חזאל מלך ארם וימלך בן הדד בנו תחתיו׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 13,
      "verse_start": 25,
      "verse_end": 25,
      "text": "וישׁב יהואשׁ בן יהואחז ויקח את הערים מיד בן הדד בן חזאל אשׁר לקח מיד יהואחז אביו במלחמה שׁלשׁ פעמים הכהו יואשׁ וישׁב את ערי ישׂראל׃",
      "info": ""
    }
  ]
}