{
  "header": "",
  "footer": "",
  "language": "Hebrew",
  "verses": [
    {
      "book_id": "2KI",
      "book_name": "2 Kings",
      "chapter": 16,
      "verse_start": 1,
      "verse_end": 1,
      "text": "בשׁנת שׁבע עשׂרה שׁנה לפקח בן רמליהו מלך אחז בן יותם מלך יהודה׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 16,
      "verse_start": 2,
      "verse_end": 2,
      "text": "בן עשׂרים שׁנה אחז במלכו ושׁשׁ עשׂרה שׁנה מלך בירושׁלם ולא עשׂה הישׁר בעיני יהוה אלהיו כדוד אביו׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 16,
      "verse_start": 3,
      "verse_end": 3,
      "text": "וילך בדרך מלכי ישׂראל וגם את בנו העביר באשׁ כתעבות הגוים אשׁר הורישׁ יהוה אתם מפני בני ישׂראל׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 16,
      "verse_start": 4,
      "verse_end": 4,
      "text": "ויזבח ויקטר בבמות ועל הגבעות ותחת כל עץ רענן׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 16,
      "verse_start": 5,
      "verse_end": 5,
      "text": "אז יעלה רצין מלך ארם ופקח בן רמליהו מלך ישׂראל ירושׁלם למלחמה ויצרו על אחז ולא יכלו להלחם׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 16,
      "verse_start": 6,
      "verse_end": 6,
      "text": "בעת ההיא השׁיב רצין מלך ארם את אילת לארם וינשׁל את היהודים מאילות וארמים באו אילת וישׁבו שׁם עד היום הזה׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 16,
      "verse_start": 7,
      "verse_end": 7,
      "text": "וישׁלח אחז מלאכים אל תגלת פלסר מלך אשׁור לאמר עבדך ובנך אני עלה והושׁעני מכף מלך ארם ומכף מלך ישׂראל הקומים עלי׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 16,
      "verse_start": 8,
      "verse_end": 8,
      "text": "ויקח אחז את הכסף ואת הזהב הנמצא בית יהוה ובאצרות בית המלך וישׁלח למלך אשׁור שׁחד׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 16,
      "verse_start": 9,
      "verse_end": 9,
      "text": "וישׁמע אליו מלך אשׁור ויעל מלך אשׁור אל דמשׂק ויתפשׂה ויגלה קירה ואת רצין המית׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 16,
      "verse_start": 10,
      "verse_end": 10,
      "text": "וילך המלך אחז לקראת תגלת פלאסר מלך אשׁור דומשׂק וירא את המזבח אשׁר בדמשׂק וישׁלח המלך אחז אל אוריה הכהן את דמות המזבח ואת תבניתו לכל מעשׂהו׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 16,
      "verse_start": 11,
      "verse_end": 11,
      "text": "ויבן אוריה הכהן את המזבח ככל אשׁר שׁלח המלך אחז מדמשׂק כן עשׂה אוריה הכהן עד בוא המלך אחז מדמשׂק׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 16,
      "verse_start": 12,
      "verse_end": 12,
      "text": "ויבא המלך מדמשׂק וירא המלך את המזבח ויקרב המלך על המזבח ויעל עליו׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 16,
      "verse_start": 13,
      "verse_end": 13,
      "text": "ויקטר את עלתו ואת מנחתו ויסך את נסכו ויזרק את דם השׁלמים אשׁר לו על המזבח׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 16,
      "verse_start": 14,
      "verse_end": 14,
      "text": "ואת המזבח הנחשׁת אשׁר לפני יהוה ויקרב מאת פני הבית מבין המזבח ומבין בית יהוה ויתן אתו על ירך המזבח צפונה׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 16,
      "verse_start": 15,
      "verse_end": 15,
      "text": "ויצוהו המלך אחז את אוריה הכהן לאמר על המזבח הגדול הקטר את עלת הבקר ואת מנחת הערב ואת עלת המלך ואת מנחתו ואת עלת כל עם הארץ ומנחתם ונסכיהם וכל דם עלה וכל דם זבח עליו תזרק ומזבח הנחשׁת יהיה לי לבקר׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 16,
      "verse_start": 16,
      "verse_end": 16,
      "text": "ויעשׂ אוריה הכהן ככל אשׁר צוה המלך אחז׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 16,
      "verse_start": 17,
      "verse_end": 17,
      "text": "ויקצץ המלך אחז את המסגרות המכנות ויסר מעליהם ואת הכיר ואת הים הורד מעל הבקר הנחשׁת אשׁר תחתיה ויתן אתו על מרצפת אבנים׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 16,
      "verse_start": 18,
      "verse_end": 18,
      "text": "ואת מיסך השׁבת אשׁר בנו בבית ואת מבוא המלך החיצונה הסב בית יהוה מפני מלך אשׁור׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 16,
      "verse_start": 19,
      "verse_end": 19,
      "text": "ויתר דברי אחז אשׁר עשׂה הלא הם כתובים על ספר דברי הימים למלכי יהודה׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 16,
      "verse_start": 20,
      "verse_end": 20,
      "text": "וישׁכב אחז עם אבתיו ויקבר עם אבתיו בעיר דוד וימלך חזקיהו בנו תחתיו׃",
      "info": ""
    }
  ]
}