{
  "header": "",
  "footer": "",
  "language": "Hebrew",
  "verses": [
    {
      "book_id": "2KI",
      "book_name": "2 Kings",
      "chapter": 4,
      "verse_start": 1,
      "verse_end": 1,
      "text": "ואשׁה אחת מנשׁי בני הנביאים צעקה אל אלישׁע לאמר עבדך אישׁי מת ואתה ידעת כי עבדך היה ירא את יהוה והנשׁה בא לקחת את שׁני ילדי לו לעבדים׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 2,
      "verse_end": 2,
      "text": "ויאמר אליה אלישׁע מה אעשׂה לך הגידי לי מה ישׁ לכי בבית ותאמר אין לשׁפחתך כל בבית כי אם אסוך שׁמן׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 3,
      "verse_end": 3,
      "text": "ויאמר לכי שׁאלי לך כלים מן החוץ מאת כל שׁכנכי כלים רקים אל תמעיטי׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 4,
      "verse_end": 4,
      "text": "ובאת וסגרת הדלת בעדך ובעד בניך ויצקת על כל הכלים האלה והמלא תסיעי׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 5,
      "verse_end": 5,
      "text": "ותלך מאתו ותסגר הדלת בעדה ובעד בניה הם מגשׁים אליה והיא מיצקת׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 6,
      "verse_end": 6,
      "text": "ויהי כמלאת הכלים ותאמר אל בנה הגישׁה אלי עוד כלי ויאמר אליה אין עוד כלי ויעמד השׁמן׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 7,
      "verse_end": 7,
      "text": "ותבא ותגד לאישׁ האלהים ויאמר לכי מכרי את השׁמן ושׁלמי את נשׁיכי ואת בניכי תחיי בנותר׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 8,
      "verse_end": 8,
      "text": "ויהי היום ויעבר אלישׁע אל שׁונם ושׁם אשׁה גדולה ותחזק בו לאכל לחם ויהי מדי עברו יסר שׁמה לאכל לחם׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 9,
      "verse_end": 9,
      "text": "ותאמר אל אישׁה הנה נא ידעתי כי אישׁ אלהים קדושׁ הוא עבר עלינו תמיד׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 10,
      "verse_end": 10,
      "text": "נעשׂה נא עלית קיר קטנה ונשׂים לו שׁם מטה ושׁלחן וכסא ומנורה והיה בבאו אלינו יסור שׁמה׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 11,
      "verse_end": 11,
      "text": "ויהי היום ויבא שׁמה ויסר אל העליה וישׁכב שׁמה׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 12,
      "verse_end": 12,
      "text": "ויאמר אל גחזי נערו קרא לשׁונמית הזאת ויקרא לה ותעמד לפניו׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 13,
      "verse_end": 13,
      "text": "ויאמר לו אמר נא אליה הנה חרדת אלינו את כל החרדה הזאת מה לעשׂות לך הישׁ לדבר לך אל המלך או אל שׂר הצבא ותאמר בתוך עמי אנכי ישׁבת׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 14,
      "verse_end": 14,
      "text": "ויאמר ומה לעשׂות לה ויאמר גיחזי אבל בן אין לה ואישׁה זקן׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 15,
      "verse_end": 15,
      "text": "ויאמר קרא לה ויקרא לה ותעמד בפתח׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 16,
      "verse_end": 16,
      "text": "ויאמר למועד הזה כעת חיה אתי חבקת בן ותאמר אל אדני אישׁ האלהים אל תכזב בשׁפחתך׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 17,
      "verse_end": 17,
      "text": "ותהר האשׁה ותלד בן למועד הזה כעת חיה אשׁר דבר אליה אלישׁע׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 18,
      "verse_end": 18,
      "text": "ויגדל הילד ויהי היום ויצא אל אביו אל הקצרים׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 19,
      "verse_end": 19,
      "text": "ויאמר אל אביו ראשׁי ראשׁי ויאמר אל הנער שׂאהו אל אמו׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 20,
      "verse_end": 20,
      "text": "וישׂאהו ויביאהו אל אמו וישׁב על ברכיה עד הצהרים וימת׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 21,
      "verse_end": 21,
      "text": "ותעל ותשׁכבהו על מטת אישׁ האלהים ותסגר בעדו ותצא׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 22,
      "verse_end": 22,
      "text": "ותקרא אל אישׁה ותאמר שׁלחה נא לי אחד מן הנערים ואחת האתנות וארוצה עד אישׁ האלהים ואשׁובה׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 23,
      "verse_end": 23,
      "text": "ויאמר מדוע אתי הלכתי אליו היום לא חדשׁ ולא שׁבת ותאמר שׁלום׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 24,
      "verse_end": 24,
      "text": "ותחבשׁ האתון ותאמר אל נערה נהג ולך אל תעצר לי לרכב כי אם אמרתי׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 25,
      "verse_end": 25,
      "text": "ותלך ותבוא אל אישׁ האלהים אל הר הכרמל ויהי כראות אישׁ האלהים אתה מנגד ויאמר אל גיחזי נערו הנה השׁונמית הלז׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 26,
      "verse_end": 26,
      "text": "עתה רוץ נא לקראתה ואמר לה השׁלום לך השׁלום לאישׁך השׁלום לילד ותאמר שׁלום׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 27,
      "verse_end": 27,
      "text": "ותבא אל אישׁ האלהים אל ההר ותחזק ברגליו ויגשׁ גיחזי להדפה ויאמר אישׁ האלהים הרפה לה כי נפשׁה מרה לה ויהוה העלים ממני ולא הגיד׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 28,
      "verse_end": 28,
      "text": "ותאמר השׁאלתי בן מאת אדני הלא אמרתי לא תשׁלה אתי׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 29,
      "verse_end": 29,
      "text": "ויאמר לגיחזי חגר מתניך וקח משׁענתי בידך ולך כי תמצא אישׁ לא תברכנו וכי יברכך אישׁ לא תעננו ושׂמת משׁענתי על פני הנער׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 30,
      "verse_end": 30,
      "text": "ותאמר אם הנער חי יהוה וחי נפשׁך אם אעזבך ויקם וילך אחריה׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 31,
      "verse_end": 31,
      "text": "וגחזי עבר לפניהם וישׂם את המשׁענת על פני הנער ואין קול ואין קשׁב וישׁב לקראתו ויגד לו לאמר לא הקיץ הנער׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 32,
      "verse_end": 32,
      "text": "ויבא אלישׁע הביתה והנה הנער מת משׁכב על מטתו׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 33,
      "verse_end": 33,
      "text": "ויבא ויסגר הדלת בעד שׁניהם ויתפלל אל יהוה׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 34,
      "verse_end": 34,
      "text": "ויעל וישׁכב על הילד וישׂם פיו על פיו ועיניו על עיניו וכפיו על כפו ויגהר עליו ויחם בשׂר הילד׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 35,
      "verse_end": 35,
      "text": "וישׁב וילך בבית אחת הנה ואחת הנה ויעל ויגהר עליו ויזורר הנער עד שׁבע פעמים ויפקח הנער את עיניו׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 36,
      "verse_end": 36,
      "text": "ויקרא אל גיחזי ויאמר קרא אל השׁנמית הזאת ויקראה ותבוא אליו ויאמר שׂאי בנך׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 37,
      "verse_end": 37,
      "text": "ותבא ותפל על רגליו ותשׁתחו ארצה ותשׂא את בנה ותצא׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 38,
      "verse_end": 38,
      "text": "ואלישׁע שׁב הגלגלה והרעב בארץ ובני הנביאים ישׁבים לפניו ויאמר לנערו שׁפת הסיר הגדולה ובשׁל נזיד לבני הנביאים׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 39,
      "verse_end": 39,
      "text": "ויצא אחד אל השׂדה ללקט ארת וימצא גפן שׂדה וילקט ממנו פקעת שׂדה מלא בגדו ויבא ויפלח אל סיר הנזיד כי לא ידעו׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 40,
      "verse_end": 40,
      "text": "ויצקו לאנשׁים לאכול ויהי כאכלם מהנזיד והמה צעקו ויאמרו מות בסיר אישׁ האלהים ולא יכלו לאכל׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 41,
      "verse_end": 41,
      "text": "ויאמר וקחו קמח וישׁלך אל הסיר ויאמר צק לעם ויאכלו ולא היה דבר רע בסיר׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 42,
      "verse_end": 42,
      "text": "ואישׁ בא מבעל שׁלשׁה ויבא לאישׁ האלהים לחם בכורים עשׂרים לחם שׂערים וכרמל בצקלנו ויאמר תן לעם ויאכלו׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 43,
      "verse_end": 43,
      "text": "ויאמר משׁרתו מה אתן זה לפני מאה אישׁ ויאמר תן לעם ויאכלו כי כה אמר יהוה אכל והותר׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 4,
      "verse_start": 44,
      "verse_end": 44,
      "text": "ויתן לפניהם ויאכלו ויותרו כדבר יהוה׃",
      "info": ""
    }
  ]
}