{
  "header": "",
  "footer": "",
  "language": "Hebrew",
  "verses": [
    {
      "book_id": "2KI",
      "book_name": "2 Kings",
      "chapter": 25,
      "verse_start": 1,
      "verse_end": 1,
      "text": "ויהי בשׁנת התשׁיעית למלכו בחדשׁ העשׂירי בעשׂור לחדשׁ בא נבכדנאצר מלך בבל הוא וכל חילו על ירושׁלם ויחן עליה ויבנו עליה דיק סביב׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 25,
      "verse_start": 2,
      "verse_end": 2,
      "text": "ותבא העיר במצור עד עשׁתי עשׂרה שׁנה למלך צדקיהו׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 25,
      "verse_start": 3,
      "verse_end": 3,
      "text": "בתשׁעה לחדשׁ ויחזק הרעב בעיר ולא היה לחם לעם הארץ׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 25,
      "verse_start": 4,
      "verse_end": 4,
      "text": "ותבקע העיר וכל אנשׁי המלחמה הלילה דרך שׁער בין החמתים אשׁר על גן המלך וכשׂדים על העיר סביב וילך דרך הערבה׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 25,
      "verse_start": 5,
      "verse_end": 5,
      "text": "וירדפו חיל כשׂדים אחר המלך וישׂגו אתו בערבות ירחו וכל חילו נפצו מעליו׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 25,
      "verse_start": 6,
      "verse_end": 6,
      "text": "ויתפשׂו את המלך ויעלו אתו אל מלך בבל רבלתה וידברו אתו משׁפט׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 25,
      "verse_start": 7,
      "verse_end": 7,
      "text": "ואת בני צדקיהו שׁחטו לעיניו ואת עיני צדקיהו עור ויאסרהו בנחשׁתים ויבאהו בבל׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 25,
      "verse_start": 8,
      "verse_end": 8,
      "text": "ובחדשׁ החמישׁי בשׁבעה לחדשׁ היא שׁנת תשׁע עשׂרה שׁנה למלך נבכדנאצר מלך בבל בא נבוזראדן רב טבחים עבד מלך בבל ירושׁלם׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 25,
      "verse_start": 9,
      "verse_end": 9,
      "text": "וישׂרף את בית יהוה ואת בית המלך ואת כל בתי ירושׁלם ואת כל בית גדול שׂרף באשׁ׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 25,
      "verse_start": 10,
      "verse_end": 10,
      "text": "ואת חומת ירושׁלם סביב נתצו כל חיל כשׂדים אשׁר רב טבחים׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 25,
      "verse_start": 11,
      "verse_end": 11,
      "text": "ואת יתר העם הנשׁארים בעיר ואת הנפלים אשׁר נפלו על המלך בבל ואת יתר ההמון הגלה נבוזראדן רב טבחים׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 25,
      "verse_start": 12,
      "verse_end": 12,
      "text": "ומדלת הארץ השׁאיר רב טבחים לכרמים וליגבים׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 25,
      "verse_start": 13,
      "verse_end": 13,
      "text": "ואת עמודי הנחשׁת אשׁר בית יהוה ואת המכנות ואת ים הנחשׁת אשׁר בבית יהוה שׁברו כשׂדים וישׂאו את נחשׁתם בבלה׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 25,
      "verse_start": 14,
      "verse_end": 14,
      "text": "ואת הסירת ואת היעים ואת המזמרות ואת הכפות ואת כל כלי הנחשׁת אשׁר ישׁרתו בם לקחו׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 25,
      "verse_start": 15,
      "verse_end": 15,
      "text": "ואת המחתות ואת המזרקות אשׁר זהב זהב ואשׁר כסף כסף לקח רב טבחים׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 25,
      "verse_start": 16,
      "verse_end": 16,
      "text": "העמודים שׁנים הים האחד והמכנות אשׁר עשׂה שׁלמה לבית יהוה לא היה משׁקל לנחשׁת כל הכלים האלה׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 25,
      "verse_start": 17,
      "verse_end": 17,
      "text": "שׁמנה עשׂרה אמה קומת העמוד האחד וכתרת עליו נחשׁת וקומת הכתרת שׁלשׁ אמה ושׂבכה ורמנים על הכתרת סביב הכל נחשׁת וכאלה לעמוד השׁני על השׂבכה׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 25,
      "verse_start": 18,
      "verse_end": 18,
      "text": "ויקח רב טבחים את שׂריה כהן הראשׁ ואת צפניהו כהן משׁנה ואת שׁלשׁת שׁמרי הסף׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 25,
      "verse_start": 19,
      "verse_end": 19,
      "text": "ומן העיר לקח סריס אחד אשׁר הוא פקיד על אנשׁי המלחמה וחמשׁה אנשׁים מראי פני המלך אשׁר נמצאו בעיר ואת הספר שׂר הצבא המצבא את עם הארץ ושׁשׁים אישׁ מעם הארץ הנמצאים בעיר׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 25,
      "verse_start": 20,
      "verse_end": 20,
      "text": "ויקח אתם נבוזראדן רב טבחים וילך אתם על מלך בבל רבלתה׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 25,
      "verse_start": 21,
      "verse_end": 21,
      "text": "ויך אתם מלך בבל וימיתם ברבלה בארץ חמת ויגל יהודה מעל אדמתו׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 25,
      "verse_start": 22,
      "verse_end": 22,
      "text": "והעם הנשׁאר בארץ יהודה אשׁר השׁאיר נבוכדנאצר מלך בבל ויפקד עליהם את גדליהו בן אחיקם בן שׁפן׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 25,
      "verse_start": 23,
      "verse_end": 23,
      "text": "וישׁמעו כל שׂרי החילים המה והאנשׁים כי הפקיד מלך בבל את גדליהו ויבאו אל גדליהו המצפה וישׁמעאל בן נתניה ויוחנן בן קרח ושׂריה בן תנחמת הנטפתי ויאזניהו בן המעכתי המה ואנשׁיהם׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 25,
      "verse_start": 24,
      "verse_end": 24,
      "text": "וישׁבע להם גדליהו ולאנשׁיהם ויאמר להם אל תיראו מעבדי הכשׂדים שׁבו בארץ ועבדו את מלך בבל ויטב׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 25,
      "verse_start": 25,
      "verse_end": 25,
      "text": "ויהי בחדשׁ השׁביעי בא ישׁמעאל בן נתניה בן אלישׁמע מזרע המלוכה ועשׂרה אנשׁים אתו ויכו את גדליהו וימת ואת היהודים ואת הכשׂדים אשׁר היו אתו במצפה׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 25,
      "verse_start": 26,
      "verse_end": 26,
      "text": "ויקמו כל העם מקטן ועד גדול ושׂרי החילים ויבאו מצרים כי יראו מפני כשׂדים׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 25,
      "verse_start": 27,
      "verse_end": 27,
      "text": "ויהי בשׁלשׁים ושׁבע שׁנה לגלות יהויכין מלך יהודה בשׁנים עשׂר חדשׁ בעשׂרים ושׁבעה לחדשׁ נשׂא אויל מרדך מלך בבל בשׁנת מלכו את ראשׁ יהויכין מלך יהודה מבית כלא׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 25,
      "verse_start": 28,
      "verse_end": 28,
      "text": "וידבר אתו טבות ויתן את כסאו מעל כסא המלכים אשׁר אתו בבבל׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 25,
      "verse_start": 29,
      "verse_end": 29,
      "text": "ושׁנא את בגדי כלאו ואכל לחם תמיד לפניו כל ימי חייו׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 25,
      "verse_start": 30,
      "verse_end": 30,
      "text": "וארחתו ארחת תמיד נתנה לו מאת המלך דבר יום ביומו כל ימי חיו׃",
      "info": ""
    }
  ]
}