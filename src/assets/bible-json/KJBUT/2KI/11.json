{
  "header": "",
  "footer": "",
  "language": "Hebrew",
  "verses": [
    {
      "book_id": "2KI",
      "book_name": "2 Kings",
      "chapter": 11,
      "verse_start": 1,
      "verse_end": 1,
      "text": "ועתליה אם אחזיהו וראתה כי מת בנה ותקם ותאבד את כל זרע הממלכה׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 11,
      "verse_start": 2,
      "verse_end": 2,
      "text": "ותקח יהושׁבע בת המלך יורם אחות אחזיהו את יואשׁ בן אחזיה ותגנב אתו מתוך בני המלך הממותתים אתו ואת מינקתו בחדר המטות ויסתרו אתו מפני עתליהו ולא הומת׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 11,
      "verse_start": 3,
      "verse_end": 3,
      "text": "ויהי אתה בית יהוה מתחבא שׁשׁ שׁנים ועתליה מלכת על הארץ׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 11,
      "verse_start": 4,
      "verse_end": 4,
      "text": "ובשׁנה השׁביעית שׁלח יהוידע ויקח את שׂרי המאיות לכרי ולרצים ויבא אתם אליו בית יהוה ויכרת להם ברית וישׁבע אתם בבית יהוה וירא אתם את בן המלך׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 11,
      "verse_start": 5,
      "verse_end": 5,
      "text": "ויצום לאמר זה הדבר אשׁר תעשׂון השׁלשׁית מכם באי השׁבת ושׁמרי משׁמרת בית המלך׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 11,
      "verse_start": 6,
      "verse_end": 6,
      "text": "והשׁלשׁית בשׁער סור והשׁלשׁית בשׁער אחר הרצים ושׁמרתם את משׁמרת הבית מסח׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 11,
      "verse_start": 7,
      "verse_end": 7,
      "text": "ושׁתי הידות בכם כל יצאי השׁבת ושׁמרו את משׁמרת בית יהוה אל המלך׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 11,
      "verse_start": 8,
      "verse_end": 8,
      "text": "והקפתם על המלך סביב אישׁ וכליו בידו והבא אל השׂדרות יומת והיו את המלך בצאתו ובבאו׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 11,
      "verse_start": 9,
      "verse_end": 9,
      "text": "ויעשׂו שׂרי המאיות ככל אשׁר צוה יהוידע הכהן ויקחו אישׁ את אנשׁיו באי השׁבת עם יצאי השׁבת ויבאו אל יהוידע הכהן׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 11,
      "verse_start": 10,
      "verse_end": 10,
      "text": "ויתן הכהן לשׂרי המאיות את החנית ואת השׁלטים אשׁר למלך דוד אשׁר בבית יהוה׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 11,
      "verse_start": 11,
      "verse_end": 11,
      "text": "ויעמדו הרצים אישׁ וכליו בידו מכתף הבית הימנית עד כתף הבית השׂמאלית למזבח ולבית על המלך סביב׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 11,
      "verse_start": 12,
      "verse_end": 12,
      "text": "ויוצא את בן המלך ויתן עליו את הנזר ואת העדות וימלכו אתו וימשׁחהו ויכו כף ויאמרו יחי המלך׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 11,
      "verse_start": 13,
      "verse_end": 13,
      "text": "ותשׁמע עתליה את קול הרצין העם ותבא אל העם בית יהוה׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 11,
      "verse_start": 14,
      "verse_end": 14,
      "text": "ותרא והנה המלך עמד על העמוד כמשׁפט והשׂרים והחצצרות אל המלך וכל עם הארץ שׂמח ותקע בחצצרות ותקרע עתליה את בגדיה ותקרא קשׁר קשׁר׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 11,
      "verse_start": 15,
      "verse_end": 15,
      "text": "ויצו יהוידע הכהן את שׂרי המיאות פקדי החיל ויאמר אליהם הוציאו אתה אל מבית לשׂדרת והבא אחריה המת בחרב כי אמר הכהן אל תומת בית יהוה׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 11,
      "verse_start": 16,
      "verse_end": 16,
      "text": "וישׂמו לה ידים ותבוא דרך מבוא הסוסים בית המלך ותומת שׁם׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 11,
      "verse_start": 17,
      "verse_end": 17,
      "text": "ויכרת יהוידע את הברית בין יהוה ובין המלך ובין העם להיות לעם ליהוה ובין המלך ובין העם׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 11,
      "verse_start": 18,
      "verse_end": 18,
      "text": "ויבאו כל עם הארץ בית הבעל ויתצהו את מזבחתו ואת צלמיו שׁברו היטב ואת מתן כהן הבעל הרגו לפני המזבחות וישׂם הכהן פקדות על בית יהוה׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 11,
      "verse_start": 19,
      "verse_end": 19,
      "text": "ויקח את שׂרי המאות ואת הכרי ואת הרצים ואת כל עם הארץ וירידו את המלך מבית יהוה ויבואו דרך שׁער הרצים בית המלך וישׁב על כסא המלכים׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 11,
      "verse_start": 20,
      "verse_end": 20,
      "text": "וישׂמח כל עם הארץ והעיר שׁקטה ואת עתליהו המיתו בחרב בית מלך׃",
      "info": ""
    },
    {
      "book_id": "2KI",
      "book_name": "2 Kings",
      "chapter": 11,
      "verse_start": 21,
      "verse_end": 21,
      "text": "בן שׁבע שׁנים יהואשׁ במלכו׃",
      "info": ""
    }
  ]
}