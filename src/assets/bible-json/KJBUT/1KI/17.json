{
  "header": "",
  "footer": "",
  "language": "Hebrew",
  "verses": [
    {
      "book_id": "1KI",
      "book_name": "1 Kings",
      "chapter": 17,
      "verse_start": 1,
      "verse_end": 1,
      "text": "ויאמר אליהו התשׁבי מתשׁבי גלעד אל אחאב חי יהוה אלהי ישׂראל אשׁר עמדתי לפניו אם יהיה השׁנים האלה טל ומטר כי אם לפי דברי׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 17,
      "verse_start": 2,
      "verse_end": 2,
      "text": "ויהי דבר יהוה אליו לאמר׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 17,
      "verse_start": 3,
      "verse_end": 3,
      "text": "לך מזה ופנית לך קדמה ונסתרת בנחל כרית אשׁר על פני הירדן׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 17,
      "verse_start": 4,
      "verse_end": 4,
      "text": "והיה מהנחל תשׁתה ואת הערבים צויתי לכלכלך שׁם׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 17,
      "verse_start": 5,
      "verse_end": 5,
      "text": "וילך ויעשׂ כדבר יהוה וילך וישׁב בנחל כרית אשׁר על פני הירדן׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 17,
      "verse_start": 6,
      "verse_end": 6,
      "text": "והערבים מביאים לו לחם ובשׂר בבקר ולחם ובשׂר בערב ומן הנחל ישׁתה׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 17,
      "verse_start": 7,
      "verse_end": 7,
      "text": "ויהי מקץ ימים וייבשׁ הנחל כי לא היה גשׁם בארץ׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 17,
      "verse_start": 8,
      "verse_end": 8,
      "text": "ויהי דבר יהוה אליו לאמר׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 17,
      "verse_start": 9,
      "verse_end": 9,
      "text": "קום לך צרפתה אשׁר לצידון וישׁבת שׁם הנה צויתי שׁם אשׁה אלמנה לכלכלך׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 17,
      "verse_start": 10,
      "verse_end": 10,
      "text": "ויקם וילך צרפתה ויבא אל פתח העיר והנה שׁם אשׁה אלמנה מקשׁשׁת עצים ויקרא אליה ויאמר קחי נא לי מעט מים בכלי ואשׁתה׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 17,
      "verse_start": 11,
      "verse_end": 11,
      "text": "ותלך לקחת ויקרא אליה ויאמר לקחי נא לי פת לחם בידך׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 17,
      "verse_start": 12,
      "verse_end": 12,
      "text": "ותאמר חי יהוה אלהיך אם ישׁ לי מעוג כי אם מלא כף קמח בכד ומעט שׁמן בצפחת והנני מקשׁשׁת שׁנים עצים ובאתי ועשׂיתיהו לי ולבני ואכלנהו ומתנו׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 17,
      "verse_start": 13,
      "verse_end": 13,
      "text": "ויאמר אליה אליהו אל תיראי באי עשׂי כדברך אך עשׂי לי משׁם עגה קטנה בראשׁנה והוצאת לי ולך ולבנך תעשׂי באחרנה׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 17,
      "verse_start": 14,
      "verse_end": 14,
      "text": "כי כה אמר יהוה אלהי ישׂראל כד הקמח לא תכלה וצפחת השׁמן לא תחסר עד יום תתן יהוה גשׁם על פני האדמה׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 17,
      "verse_start": 15,
      "verse_end": 15,
      "text": "ותלך ותעשׂה כדבר אליהו ותאכל הוא והיא וביתה ימים׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 17,
      "verse_start": 16,
      "verse_end": 16,
      "text": "כד הקמח לא כלתה וצפחת השׁמן לא חסר כדבר יהוה אשׁר דבר ביד אליהו׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 17,
      "verse_start": 17,
      "verse_end": 17,
      "text": "ויהי אחר הדברים האלה חלה בן האשׁה בעלת הבית ויהי חליו חזק מאד עד אשׁר לא נותרה בו נשׁמה׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 17,
      "verse_start": 18,
      "verse_end": 18,
      "text": "ותאמר אל אליהו מה לי ולך אישׁ האלהים באת אלי להזכיר את עוני ולהמית את בני׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 17,
      "verse_start": 19,
      "verse_end": 19,
      "text": "ויאמר אליה תני לי את בנך ויקחהו מחיקה ויעלהו אל העליה אשׁר הוא ישׁב שׁם וישׁכבהו על מטתו׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 17,
      "verse_start": 20,
      "verse_end": 20,
      "text": "ויקרא אל יהוה ויאמר יהוה אלהי הגם על האלמנה אשׁר אני מתגורר עמה הרעות להמית את בנה׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 17,
      "verse_start": 21,
      "verse_end": 21,
      "text": "ויתמדד על הילד שׁלשׁ פעמים ויקרא אל יהוה ויאמר יהוה אלהי תשׁב נא נפשׁ הילד הזה על קרבו׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 17,
      "verse_start": 22,
      "verse_end": 22,
      "text": "וישׁמע יהוה בקול אליהו ותשׁב נפשׁ הילד על קרבו ויחי׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 17,
      "verse_start": 23,
      "verse_end": 23,
      "text": "ויקח אליהו את הילד וירדהו מן העליה הביתה ויתנהו לאמו ויאמר אליהו ראי חי בנך׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 17,
      "verse_start": 24,
      "verse_end": 24,
      "text": "ותאמר האשׁה אל אליהו עתה זה ידעתי כי אישׁ אלהים אתה ודבר יהוה בפיך אמת׃",
      "info": ""
    }
  ]
}