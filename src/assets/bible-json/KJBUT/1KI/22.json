{
  "header": "",
  "footer": "",
  "language": "Hebrew",
  "verses": [
    {
      "book_id": "1KI",
      "book_name": "1 Kings",
      "chapter": 22,
      "verse_start": 1,
      "verse_end": 1,
      "text": "וישׁבו שׁלשׁ שׁנים אין מלחמה בין ארם ובין ישׂראל׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 2,
      "verse_end": 2,
      "text": "ויהי בשׁנה השׁלישׁית וירד יהושׁפט מלך יהודה אל מלך ישׂראל׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 3,
      "verse_end": 3,
      "text": "ויאמר מלך ישׂראל אל עבדיו הידעתם כי לנו רמת גלעד ואנחנו מחשׁים מקחת אתה מיד מלך ארם׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 4,
      "verse_end": 4,
      "text": "ויאמר אל יהושׁפט התלך אתי למלחמה רמת גלעד ויאמר יהושׁפט אל מלך ישׂראל כמוני כמוך כעמי כעמך כסוסי כסוסיך׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 5,
      "verse_end": 5,
      "text": "ויאמר יהושׁפט אל מלך ישׂראל דרשׁ נא כיום את דבר יהוה׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 6,
      "verse_end": 6,
      "text": "ויקבץ מלך ישׂראל את הנביאים כארבע מאות אישׁ ויאמר אלהם האלך על רמת גלעד למלחמה אם אחדל ויאמרו עלה ויתן אדני ביד המלך׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 7,
      "verse_end": 7,
      "text": "ויאמר יהושׁפט האין פה נביא ליהוה עוד ונדרשׁה מאותו׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 8,
      "verse_end": 8,
      "text": "ויאמר מלך ישׂראל אל יהושׁפט עוד אישׁ אחד לדרשׁ את יהוה מאתו ואני שׂנאתיו כי לא יתנבא עלי טוב כי אם רע מיכיהו בן ימלה ויאמר יהושׁפט אל יאמר המלך כן׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 9,
      "verse_end": 9,
      "text": "ויקרא מלך ישׂראל אל סריס אחד ויאמר מהרה מיכיהו בן ימלה׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 10,
      "verse_end": 10,
      "text": "ומלך ישׂראל ויהושׁפט מלך יהודה ישׁבים אישׁ על כסאו מלבשׁים בגדים בגרן פתח שׁער שׁמרון וכל הנביאים מתנבאים לפניהם׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 11,
      "verse_end": 11,
      "text": "ויעשׂ לו צדקיה בן כנענה קרני ברזל ויאמר כה אמר יהוה באלה תנגח את ארם עד כלתם׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 12,
      "verse_end": 12,
      "text": "וכל הנבאים נבאים כן לאמר עלה רמת גלעד והצלח ונתן יהוה ביד המלך׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 13,
      "verse_end": 13,
      "text": "והמלאך אשׁר הלך לקרא מיכיהו דבר אליו לאמר הנה נא דברי הנביאים פה אחד טוב אל המלך יהי נא דבריך כדבר אחד מהם ודברת טוב׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 14,
      "verse_end": 14,
      "text": "ויאמר מיכיהו חי יהוה כי את אשׁר יאמר יהוה אלי אתו אדבר׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 15,
      "verse_end": 15,
      "text": "ויבוא אל המלך ויאמר המלך אליו מיכיהו הנלך אל רמת גלעד למלחמה אם נחדל ויאמר אליו עלה והצלח ונתן יהוה ביד המלך׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 16,
      "verse_end": 16,
      "text": "ויאמר אליו המלך עד כמה פעמים אני משׁבעך אשׁר לא תדבר אלי רק אמת בשׁם יהוה׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 17,
      "verse_end": 17,
      "text": "ויאמר ראיתי את כל ישׂראל נפצים אל ההרים כצאן אשׁר אין להם רעה ויאמר יהוה לא אדנים לאלה ישׁובו אישׁ לביתו בשׁלום׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 18,
      "verse_end": 18,
      "text": "ויאמר מלך ישׂראל אל יהושׁפט הלוא אמרתי אליך לוא יתנבא עלי טוב כי אם רע׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 19,
      "verse_end": 19,
      "text": "ויאמר לכן שׁמע דבר יהוה ראיתי את יהוה ישׁב על כסאו וכל צבא השׁמים עמד עליו מימינו ומשׂמאלו׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 20,
      "verse_end": 20,
      "text": "ויאמר יהוה מי יפתה את אחאב ויעל ויפל ברמת גלעד ויאמר זה בכה וזה אמר בכה׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 21,
      "verse_end": 21,
      "text": "ויצא הרוח ויעמד לפני יהוה ויאמר אני אפתנו ויאמר יהוה אליו במה׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 22,
      "verse_end": 22,
      "text": "ויאמר אצא והייתי רוח שׁקר בפי כל נביאיו ויאמר תפתה וגם תוכל צא ועשׂה כן׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 23,
      "verse_end": 23,
      "text": "ועתה הנה נתן יהוה רוח שׁקר בפי כל נביאיך אלה ויהוה דבר עליך רעה׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 24,
      "verse_end": 24,
      "text": "ויגשׁ צדקיהו בן כנענה ויכה את מיכיהו על הלחי ויאמר אי זה עבר רוח יהוה מאתי לדבר אותך׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 25,
      "verse_end": 25,
      "text": "ויאמר מיכיהו הנך ראה ביום ההוא אשׁר תבא חדר בחדר להחבה׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 26,
      "verse_end": 26,
      "text": "ויאמר מלך ישׂראל קח את מיכיהו והשׁיבהו אל אמן שׂר העיר ואל יואשׁ בן המלך׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 27,
      "verse_end": 27,
      "text": "ואמרת כה אמר המלך שׂימו את זה בית הכלא והאכילהו לחם לחץ ומים לחץ עד באי בשׁלום׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 28,
      "verse_end": 28,
      "text": "ויאמר מיכיהו אם שׁוב תשׁוב בשׁלום לא דבר יהוה בי ויאמר שׁמעו עמים כלם׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 29,
      "verse_end": 29,
      "text": "ויעל מלך ישׂראל ויהושׁפט מלך יהודה רמת גלעד׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 30,
      "verse_end": 30,
      "text": "ויאמר מלך ישׂראל אל יהושׁפט התחפשׂ ובא במלחמה ואתה לבשׁ בגדיך ויתחפשׂ מלך ישׂראל ויבוא במלחמה׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 31,
      "verse_end": 31,
      "text": "ומלך ארם צוה את שׂרי הרכב אשׁר לו שׁלשׁים ושׁנים לאמר לא תלחמו את קטן ואת גדול כי אם את מלך ישׂראל לבדו׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 32,
      "verse_end": 32,
      "text": "ויהי כראות שׂרי הרכב את יהושׁפט והמה אמרו אך מלך ישׂראל הוא ויסרו עליו להלחם ויזעק יהושׁפט׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 33,
      "verse_end": 33,
      "text": "ויהי כראות שׂרי הרכב כי לא מלך ישׂראל הוא וישׁובו מאחריו׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 34,
      "verse_end": 34,
      "text": "ואישׁ משׁך בקשׁת לתמו ויכה את מלך ישׂראל בין הדבקים ובין השׁרין ויאמר לרכבו הפך ידך והוציאני מן המחנה כי החליתי׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 35,
      "verse_end": 35,
      "text": "ותעלה המלחמה ביום ההוא והמלך היה מעמד במרכבה נכח ארם וימת בערב ויצק דם המכה אל חיק הרכב׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 36,
      "verse_end": 36,
      "text": "ויעבר הרנה במחנה כבא השׁמשׁ לאמר אישׁ אל עירו ואישׁ אל ארצו׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 37,
      "verse_end": 37,
      "text": "וימת המלך ויבוא שׁמרון ויקברו את המלך בשׁמרון׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 38,
      "verse_end": 38,
      "text": "וישׁטף את הרכב על ברכת שׁמרון וילקו הכלבים את דמו והזנות רחצו כדבר יהוה אשׁר דבר׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 39,
      "verse_end": 39,
      "text": "ויתר דברי אחאב וכל אשׁר עשׂה ובית השׁן אשׁר בנה וכל הערים אשׁר בנה הלוא הם כתובים על ספר דברי הימים למלכי ישׂראל׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 40,
      "verse_end": 40,
      "text": "וישׁכב אחאב עם אבתיו וימלך אחזיהו בנו תחתיו׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 41,
      "verse_end": 41,
      "text": "ויהושׁפט בן אסא מלך על יהודה בשׁנת ארבע לאחאב מלך ישׂראל׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 42,
      "verse_end": 42,
      "text": "יהושׁפט בן שׁלשׁים וחמשׁ שׁנה במלכו ועשׂרים וחמשׁ שׁנה מלך בירושׁלם ושׁם אמו עזובה בת שׁלחי׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 43,
      "verse_end": 43,
      "text": "אך הבמות לא סרו עוד העם מזבחים ומקטרים בבמות",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 44,
      "verse_end": 44,
      "text": "וישׁלם יהושׁפט עם מלך ישׂראל׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 45,
      "verse_end": 45,
      "text": "ויתר דברי יהושׁפט וגבורתו אשׁר עשׂה ואשׁר נלחם הלא הם כתובים על ספר דברי הימים למלכי יהודה׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 46,
      "verse_end": 46,
      "text": "ויתר הקדשׁ אשׁר נשׁאר בימי אסא אביו בער מן הארץ׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 47,
      "verse_end": 47,
      "text": "ומלך אין באדום נצב מלך׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 48,
      "verse_end": 48,
      "text": "יהושׁפט עשׂר אניות תרשׁישׁ ללכת אופירה לזהב ולא הלך כי נשׁברה אניות בעציון גבר׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 49,
      "verse_end": 49,
      "text": "אז אמר אחזיהו בן אחאב אל יהושׁפט ילכו עבדי עם עבדיך באניות ולא אבה יהושׁפט׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 50,
      "verse_end": 50,
      "text": "וישׁכב יהושׁפט עם אבתיו ויקבר עם אבתיו בעיר דוד אביו וימלך יהורם בנו תחתיו׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 51,
      "verse_end": 51,
      "text": "אחזיהו בן אחאב מלך על ישׂראל בשׁמרון בשׁנת שׁבע עשׂרה ליהושׁפט מלך יהודה וימלך על ישׂראל שׁנתים׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 52,
      "verse_end": 52,
      "text": "ויעשׂ הרע בעיני יהוה וילך בדרך אביו ובדרך אמו ובדרך ירבעם בן נבט אשׁר החטיא את ישׂראל׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 22,
      "verse_start": 53,
      "verse_end": 53,
      "text": "ויעבד את הבעל וישׁתחוה לו ויכעס את יהוה אלהי ישׂראל ככל אשׁר עשׂה אביו׃",
      "info": ""
    }
  ]
}