{
  "header": "",
  "footer": "",
  "language": "Hebrew",
  "verses": [
    {
      "book_id": "1KI",
      "book_name": "1 Kings",
      "chapter": 1,
      "verse_start": 1,
      "verse_end": 1,
      "text": "והמלך דוד זקן בא בימים ויכסהו בבגדים ולא יחם׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 2,
      "verse_end": 2,
      "text": "ויאמרו לו עבדיו יבקשׁו לאדני המלך נערה בתולה ועמדה לפני המלך ותהי לו סכנת ושׁכבה בחיקך וחם לאדני המלך׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 3,
      "verse_end": 3,
      "text": "ויבקשׁו נערה יפה בכל גבול ישׂראל וימצאו את אבישׁג השׁונמית ויבאו אתה למלך׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 4,
      "verse_end": 4,
      "text": "והנערה יפה עד מאד ותהי למלך סכנת ותשׁרתהו והמלך לא ידעה׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 5,
      "verse_end": 5,
      "text": "ואדניה בן חגית מתנשׂא לאמר אני אמלך ויעשׂ לו רכב ופרשׁים וחמשׁים אישׁ רצים לפניו׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 6,
      "verse_end": 6,
      "text": "ולא עצבו אביו מימיו לאמר מדוע ככה עשׂית וגם הוא טוב תאר מאד ואתו ילדה אחרי אבשׁלום׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 7,
      "verse_end": 7,
      "text": "ויהיו דבריו עם יואב בן צרויה ועם אביתר הכהן ויעזרו אחרי אדניה׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 8,
      "verse_end": 8,
      "text": "וצדוק הכהן ובניהו בן יהוידע ונתן הנביא ושׁמעי ורעי והגבורים אשׁר לדוד לא היו עם אדניהו׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 9,
      "verse_end": 9,
      "text": "ויזבח אדניהו צאן ובקר ומריא עם אבן הזחלת אשׁר אצל עין רגל ויקרא את כל אחיו בני המלך ולכל אנשׁי יהודה עבדי המלך׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 10,
      "verse_end": 10,
      "text": "ואת נתן הנביא ובניהו ואת הגבורים ואת שׁלמה אחיו לא קרא׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 11,
      "verse_end": 11,
      "text": "ויאמר נתן אל בת שׁבע אם שׁלמה לאמר הלוא שׁמעת כי מלך אדניהו בן חגית ואדנינו דוד לא ידע׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 12,
      "verse_end": 12,
      "text": "ועתה לכי איעצך נא עצה ומלטי את נפשׁך ואת נפשׁ בנך שׁלמה׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 13,
      "verse_end": 13,
      "text": "לכי ובאי אל המלך דוד ואמרת אליו הלא אתה אדני המלך נשׁבעת לאמתך לאמר כי שׁלמה בנך ימלך אחרי והוא ישׁב על כסאי ומדוע מלך אדניהו׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 14,
      "verse_end": 14,
      "text": "הנה עודך מדברת שׁם עם המלך ואני אבוא אחריך ומלאתי את דבריך׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 15,
      "verse_end": 15,
      "text": "ותבא בת שׁבע אל המלך החדרה והמלך זקן מאד ואבישׁג השׁונמית משׁרת את המלך׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 16,
      "verse_end": 16,
      "text": "ותקד בת שׁבע ותשׁתחו למלך ויאמר המלך מה׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 17,
      "verse_end": 17,
      "text": "ותאמר לו אדני אתה נשׁבעת ביהוה אלהיך לאמתך כי שׁלמה בנך ימלך אחרי והוא ישׁב על כסאי׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 18,
      "verse_end": 18,
      "text": "ועתה הנה אדניה מלך ועתה אדני המלך לא ידעת׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 19,
      "verse_end": 19,
      "text": "ויזבח שׁור ומריא וצאן לרב ויקרא לכל בני המלך ולאביתר הכהן וליאב שׂר הצבא ולשׁלמה עבדך לא קרא׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 20,
      "verse_end": 20,
      "text": "ואתה אדני המלך עיני כל ישׂראל עליך להגיד להם מי ישׁב על כסא אדני המלך אחריו׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 21,
      "verse_end": 21,
      "text": "והיה כשׁכב אדני המלך עם אבתיו והייתי אני ובני שׁלמה חטאים׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 22,
      "verse_end": 22,
      "text": "והנה עודנה מדברת עם המלך ונתן הנביא בא׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 23,
      "verse_end": 23,
      "text": "ויגידו למלך לאמר הנה נתן הנביא ויבא לפני המלך וישׁתחו למלך על אפיו ארצה׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 24,
      "verse_end": 24,
      "text": "ויאמר נתן אדני המלך אתה אמרת אדניהו ימלך אחרי והוא ישׁב על כסאי׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 25,
      "verse_end": 25,
      "text": "כי ירד היום ויזבח שׁור ומריא וצאן לרב ויקרא לכל בני המלך ולשׂרי הצבא ולאביתר הכהן והנם אכלים ושׁתים לפניו ויאמרו יחי המלך אדניהו׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 26,
      "verse_end": 26,
      "text": "ולי אני עבדך ולצדק הכהן ולבניהו בן יהוידע ולשׁלמה עבדך לא קרא׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 27,
      "verse_end": 27,
      "text": "אם מאת אדני המלך נהיה הדבר הזה ולא הודעת את עבדיך מי ישׁב על כסא אדני המלך אחריו׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 28,
      "verse_end": 28,
      "text": "ויען המלך דוד ויאמר קראו לי לבת שׁבע ותבא לפני המלך ותעמד לפני המלך׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 29,
      "verse_end": 29,
      "text": "וישׁבע המלך ויאמר חי יהוה אשׁר פדה את נפשׁי מכל צרה׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 30,
      "verse_end": 30,
      "text": "כי כאשׁר נשׁבעתי לך ביהוה אלהי ישׂראל לאמר כי שׁלמה בנך ימלך אחרי והוא ישׁב על כסאי תחתי כי כן אעשׂה היום הזה׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 31,
      "verse_end": 31,
      "text": "ותקד בת שׁבע אפים ארץ ותשׁתחו למלך ותאמר יחי אדני המלך דוד לעלם׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 32,
      "verse_end": 32,
      "text": "ויאמר המלך דוד קראו לי לצדוק הכהן ולנתן הנביא ולבניהו בן יהוידע ויבאו לפני המלך׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 33,
      "verse_end": 33,
      "text": "ויאמר המלך להם קחו עמכם את עבדי אדניכם והרכבתם את שׁלמה בני על הפרדה אשׁר לי והורדתם אתו אל גחון׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 34,
      "verse_end": 34,
      "text": "ומשׁח אתו שׁם צדוק הכהן ונתן הנביא למלך על ישׂראל ותקעתם בשׁופר ואמרתם יחי המלך שׁלמה׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 35,
      "verse_end": 35,
      "text": "ועליתם אחריו ובא וישׁב על כסאי והוא ימלך תחתי ואתו צויתי להיות נגיד על ישׂראל ועל יהודה׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 36,
      "verse_end": 36,
      "text": "ויען בניהו בן יהוידע את המלך ויאמר אמן כן יאמר יהוה אלהי אדני המלך׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 37,
      "verse_end": 37,
      "text": "כאשׁר היה יהוה עם אדני המלך כן יהי עם שׁלמה ויגדל את כסאו מכסא אדני המלך דוד׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 38,
      "verse_end": 38,
      "text": "וירד צדוק הכהן ונתן הנביא ובניהו בן יהוידע והכרתי והפלתי וירכבו את שׁלמה על פרדת המלך דוד וילכו אתו על גחון׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 39,
      "verse_end": 39,
      "text": "ויקח צדוק הכהן את קרן השׁמן מן האהל וימשׁח את שׁלמה ויתקעו בשׁופר ויאמרו כל העם יחי המלך שׁלמה׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 40,
      "verse_end": 40,
      "text": "ויעלו כל העם אחריו והעם מחללים בחללים ושׂמחים שׂמחה גדולה ותבקע הארץ בקולם׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 41,
      "verse_end": 41,
      "text": "וישׁמע אדניהו וכל הקראים אשׁר אתו והם כלו לאכל וישׁמע יואב את קול השׁופר ויאמר מדוע קול הקריה הומה׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 42,
      "verse_end": 42,
      "text": "עודנו מדבר והנה יונתן בן אביתר הכהן בא ויאמר אדניהו בא כי אישׁ חיל אתה וטוב תבשׂר׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 43,
      "verse_end": 43,
      "text": "ויען יונתן ויאמר לאדניהו אבל אדנינו המלך דוד המליך את שׁלמה׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 44,
      "verse_end": 44,
      "text": "וישׁלח אתו המלך את צדוק הכהן ואת נתן הנביא ובניהו בן יהוידע והכרתי והפלתי וירכבו אתו על פרדת המלך׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 45,
      "verse_end": 45,
      "text": "וימשׁחו אתו צדוק הכהן ונתן הנביא למלך בגחון ויעלו משׁם שׂמחים ותהם הקריה הוא הקול אשׁר שׁמעתם׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 46,
      "verse_end": 46,
      "text": "וגם ישׁב שׁלמה על כסא המלוכה׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 47,
      "verse_end": 47,
      "text": "וגם באו עבדי המלך לברך את אדנינו המלך דוד לאמר ייטב אלהיך את שׁם שׁלמה משׁמך ויגדל את כסאו מכסאך וישׁתחו המלך על המשׁכב׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 48,
      "verse_end": 48,
      "text": "וגם ככה אמר המלך ברוך יהוה אלהי ישׂראל אשׁר נתן היום ישׁב על כסאי ועיני ראות׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 49,
      "verse_end": 49,
      "text": "ויחרדו ויקמו כל הקראים אשׁר לאדניהו וילכו אישׁ לדרכו׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 50,
      "verse_end": 50,
      "text": "ואדניהו ירא מפני שׁלמה ויקם וילך ויחזק בקרנות המזבח׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 51,
      "verse_end": 51,
      "text": "ויגד לשׁלמה לאמר הנה אדניהו ירא את המלך שׁלמה והנה אחז בקרנות המזבח לאמר ישׁבע לי כיום המלך שׁלמה אם ימית את עבדו בחרב׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 52,
      "verse_end": 52,
      "text": "ויאמר שׁלמה אם יהיה לבן חיל לא יפל משׂערתו ארצה ואם רעה תמצא בו ומת׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 1,
      "verse_start": 53,
      "verse_end": 53,
      "text": "וישׁלח המלך שׁלמה וירדהו מעל המזבח ויבא וישׁתחו למלך שׁלמה ויאמר לו שׁלמה לך לביתך׃",
      "info": ""
    }
  ]
}