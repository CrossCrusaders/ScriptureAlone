{
  "header": "",
  "footer": "",
  "language": "Hebrew",
  "verses": [
    {
      "book_id": "1KI",
      "book_name": "1 Kings",
      "chapter": 19,
      "verse_start": 1,
      "verse_end": 1,
      "text": "ויגד אחאב לאיזבל את כל אשׁר עשׂה אליהו ואת כל אשׁר הרג את כל הנביאים בחרב׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 19,
      "verse_start": 2,
      "verse_end": 2,
      "text": "ותשׁלח איזבל מלאך אל אליהו לאמר כה יעשׂון אלהים וכה יוספון כי כעת מחר אשׂים את נפשׁך כנפשׁ אחד מהם׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 19,
      "verse_start": 3,
      "verse_end": 3,
      "text": "וירא ויקם וילך אל נפשׁו ויבא באר שׁבע אשׁר ליהודה וינח את נערו שׁם׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 19,
      "verse_start": 4,
      "verse_end": 4,
      "text": "והוא הלך במדבר דרך יום ויבא וישׁב תחת רתם אחת וישׁאל את נפשׁו למות ויאמר רב עתה יהוה קח נפשׁי כי לא טוב אנכי מאבתי׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 19,
      "verse_start": 5,
      "verse_end": 5,
      "text": "וישׁכב ויישׁן תחת רתם אחד והנה זה מלאך נגע בו ויאמר לו קום אכול׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 19,
      "verse_start": 6,
      "verse_end": 6,
      "text": "ויבט והנה מראשׁתיו עגת רצפים וצפחת מים ויאכל וישׁת וישׁב וישׁכב׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 19,
      "verse_start": 7,
      "verse_end": 7,
      "text": "וישׁב מלאך יהוה שׁנית ויגע בו ויאמר קום אכל כי רב ממך הדרך׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 19,
      "verse_start": 8,
      "verse_end": 8,
      "text": "ויקם ויאכל וישׁתה וילך בכח האכילה ההיא ארבעים יום וארבעים לילה עד הר האלהים חרב׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 19,
      "verse_start": 9,
      "verse_end": 9,
      "text": "ויבא שׁם אל המערה וילן שׁם והנה דבר יהוה אליו ויאמר לו מה לך פה אליהו׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 19,
      "verse_start": 10,
      "verse_end": 10,
      "text": "ויאמר קנא קנאתי ליהוה אלהי צבאות כי עזבו בריתך בני ישׂראל את מזבחתיך הרסו ואת נביאיך הרגו בחרב ואותר אני לבדי ויבקשׁו את נפשׁי לקחתה׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 19,
      "verse_start": 11,
      "verse_end": 11,
      "text": "ויאמר צא ועמדת בהר לפני יהוה והנה יהוה עבר ורוח גדולה וחזק מפרק הרים ומשׁבר סלעים לפני יהוה לא ברוח יהוה ואחר הרוח רעשׁ לא ברעשׁ יהוה׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 19,
      "verse_start": 12,
      "verse_end": 12,
      "text": "ואחר הרעשׁ אשׁ לא באשׁ יהוה ואחר האשׁ קול דממה דקה׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 19,
      "verse_start": 13,
      "verse_end": 13,
      "text": "ויהי כשׁמע אליהו וילט פניו באדרתו ויצא ויעמד פתח המערה והנה אליו קול ויאמר מה לך פה אליהו׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 19,
      "verse_start": 14,
      "verse_end": 14,
      "text": "ויאמר קנא קנאתי ליהוה אלהי צבאות כי עזבו בריתך בני ישׂראל את מזבחתיך הרסו ואת נביאיך הרגו בחרב ואותר אני לבדי ויבקשׁו את נפשׁי לקחתה׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 19,
      "verse_start": 15,
      "verse_end": 15,
      "text": "ויאמר יהוה אליו לך שׁוב לדרכך מדברה דמשׂק ובאת ומשׁחת את חזאל למלך על ארם׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 19,
      "verse_start": 16,
      "verse_end": 16,
      "text": "ואת יהוא בן נמשׁי תמשׁח למלך על ישׂראל ואת אלישׁע בן שׁפט מאבל מחולה תמשׁח לנביא תחתיך׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 19,
      "verse_start": 17,
      "verse_end": 17,
      "text": "והיה הנמלט מחרב חזאל ימית יהוא והנמלט מחרב יהוא ימית אלישׁע׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 19,
      "verse_start": 18,
      "verse_end": 18,
      "text": "והשׁארתי בישׂראל שׁבעת אלפים כל הברכים אשׁר לא כרעו לבעל וכל הפה אשׁר לא נשׁק׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 19,
      "verse_start": 19,
      "verse_end": 19,
      "text": "וילך משׁם וימצא את אלישׁע בן שׁפט והוא חרשׁ שׁנים עשׂר צמדים לפניו והוא בשׁנים העשׂר ויעבר אליהו אליו וישׁלך אדרתו אליו׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 19,
      "verse_start": 20,
      "verse_end": 20,
      "text": "ויעזב את הבקר וירץ אחרי אליהו ויאמר אשׁקה נא לאבי ולאמי ואלכה אחריך ויאמר לו לך שׁוב כי מה עשׂיתי׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 19,
      "verse_start": 21,
      "verse_end": 21,
      "text": "וישׁב מאחריו ויקח את צמד הבקר ויזבחהו ובכלי הבקר בשׁלם הבשׂר ויתן לעם ויאכלו ויקם וילך אחרי אליהו וישׁרתהו׃",
      "info": ""
    }
  ]
}