{
  "header": "",
  "footer": "",
  "language": "Hebrew",
  "verses": [
    {
      "book_id": "1KI",
      "book_name": "1 Kings",
      "chapter": 12,
      "verse_start": 1,
      "verse_end": 1,
      "text": "וילך רחבעם שׁכם כי שׁכם בא כל ישׂראל להמליך אתו׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 12,
      "verse_start": 2,
      "verse_end": 2,
      "text": "ויהי כשׁמע ירבעם בן נבט והוא עודנו במצרים אשׁר ברח מפני המלך שׁלמה וישׁב ירבעם במצרים׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 12,
      "verse_start": 3,
      "verse_end": 3,
      "text": "וישׁלחו ויקראו לו ויבאו ירבעם וכל קהל ישׂראל וידברו אל רחבעם לאמר׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 12,
      "verse_start": 4,
      "verse_end": 4,
      "text": "אביך הקשׁה את עלנו ואתה עתה הקל מעבדת אביך הקשׁה ומעלו הכבד אשׁר נתן עלינו ונעבדך׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 12,
      "verse_start": 5,
      "verse_end": 5,
      "text": "ויאמר אליהם לכו עד שׁלשׁה ימים ושׁובו אלי וילכו העם׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 12,
      "verse_start": 6,
      "verse_end": 6,
      "text": "ויועץ המלך רחבעם את הזקנים אשׁר היו עמדים את פני שׁלמה אביו בהיתו חי לאמר איך אתם נועצים להשׁיב את העם הזה דבר׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 12,
      "verse_start": 7,
      "verse_end": 7,
      "text": "וידבר אליו לאמר אם היום תהיה עבד לעם הזה ועבדתם ועניתם ודברת אליהם דברים טובים והיו לך עבדים כל הימים׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 12,
      "verse_start": 8,
      "verse_end": 8,
      "text": "ויעזב את עצת הזקנים אשׁר יעצהו ויועץ את הילדים אשׁר גדלו אתו אשׁר העמדים לפניו׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 12,
      "verse_start": 9,
      "verse_end": 9,
      "text": "ויאמר אליהם מה אתם נועצים ונשׁיב דבר את העם הזה אשׁר דברו אלי לאמר הקל מן העל אשׁר נתן אביך עלינו׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 12,
      "verse_start": 10,
      "verse_end": 10,
      "text": "וידברו אליו הילדים אשׁר גדלו אתו לאמר כה תאמר לעם הזה אשׁר דברו אליך לאמר אביך הכביד את עלנו ואתה הקל מעלינו כה תדבר אליהם קטני עבה ממתני אבי׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 12,
      "verse_start": 11,
      "verse_end": 11,
      "text": "ועתה אבי העמיס עליכם על כבד ואני אוסיף על עלכם אבי יסר אתכם בשׁוטים ואני איסר אתכם בעקרבים׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 12,
      "verse_start": 12,
      "verse_end": 12,
      "text": "ויבו ירבעם וכל העם אל רחבעם ביום השׁלישׁי כאשׁר דבר המלך לאמר שׁובו אלי ביום השׁלישׁי׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 12,
      "verse_start": 13,
      "verse_end": 13,
      "text": "ויען המלך את העם קשׁה ויעזב את עצת הזקנים אשׁר יעצהו׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 12,
      "verse_start": 14,
      "verse_end": 14,
      "text": "וידבר אליהם כעצת הילדים לאמר אבי הכביד את עלכם ואני אסיף על עלכם אבי יסר אתכם בשׁוטים ואני איסר אתכם בעקרבים׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 12,
      "verse_start": 15,
      "verse_end": 15,
      "text": "ולא שׁמע המלך אל העם כי היתה סבה מעם יהוה למען הקים את דברו אשׁר דבר יהוה ביד אחיה השׁילני אל ירבעם בן נבט׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 12,
      "verse_start": 16,
      "verse_end": 16,
      "text": "וירא כל ישׂראל כי לא שׁמע המלך אליהם וישׁבו העם את המלך דבר לאמר מה לנו חלק בדוד ולא נחלה בבן ישׁי לאהליך ישׂראל עתה ראה ביתך דוד וילך ישׂראל לאהליו׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 12,
      "verse_start": 17,
      "verse_end": 17,
      "text": "ובני ישׂראל הישׁבים בערי יהודה וימלך עליהם רחבעם׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 12,
      "verse_start": 18,
      "verse_end": 18,
      "text": "וישׁלח המלך רחבעם את אדרם אשׁר על המס וירגמו כל ישׂראל בו אבן וימת והמלך רחבעם התאמץ לעלות במרכבה לנוס ירושׁלם׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 12,
      "verse_start": 19,
      "verse_end": 19,
      "text": "ויפשׁעו ישׂראל בבית דוד עד היום הזה׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 12,
      "verse_start": 20,
      "verse_end": 20,
      "text": "ויהי כשׁמע כל ישׂראל כי שׁב ירבעם וישׁלחו ויקראו אתו אל העדה וימליכו אתו על כל ישׂראל לא היה אחרי בית דוד זולתי שׁבט יהודה לבדו׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 12,
      "verse_start": 21,
      "verse_end": 21,
      "text": "ויבאו רחבעם ירושׁלם ויקהל את כל בית יהודה ואת שׁבט בנימן מאה ושׁמנים אלף בחור עשׂה מלחמה להלחם עם בית ישׂראל להשׁיב את המלוכה לרחבעם בן שׁלמה׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 12,
      "verse_start": 22,
      "verse_end": 22,
      "text": "ויהי דבר האלהים אל שׁמעיה אישׁ האלהים לאמר׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 12,
      "verse_start": 23,
      "verse_end": 23,
      "text": "אמר אל רחבעם בן שׁלמה מלך יהודה ואל כל בית יהודה ובנימין ויתר העם לאמר׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 12,
      "verse_start": 24,
      "verse_end": 24,
      "text": "כה אמר יהוה לא תעלו ולא תלחמון עם אחיכם בני ישׂראל שׁובו אישׁ לביתו כי מאתי נהיה הדבר הזה וישׁמעו את דבר יהוה וישׁבו ללכת כדבר יהוה׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 12,
      "verse_start": 25,
      "verse_end": 25,
      "text": "ויבן ירבעם את שׁכם בהר אפרים וישׁב בה ויצא משׁם ויבן את פנואל׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 12,
      "verse_start": 26,
      "verse_end": 26,
      "text": "ויאמר ירבעם בלבו עתה תשׁוב הממלכה לבית דוד׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 12,
      "verse_start": 27,
      "verse_end": 27,
      "text": "אם יעלה העם הזה לעשׂות זבחים בבית יהוה בירושׁלם ושׁב לב העם הזה אל אדניהם אל רחבעם מלך יהודה והרגני ושׁבו אל רחבעם מלך יהודה׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 12,
      "verse_start": 28,
      "verse_end": 28,
      "text": "ויועץ המלך ויעשׂ שׁני עגלי זהב ויאמר אלהם רב לכם מעלות ירושׁלם הנה אלהיך ישׂראל אשׁר העלוך מארץ מצרים׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 12,
      "verse_start": 29,
      "verse_end": 29,
      "text": "וישׂם את האחד בבית אל ואת האחד נתן בדן׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 12,
      "verse_start": 30,
      "verse_end": 30,
      "text": "ויהי הדבר הזה לחטאת וילכו העם לפני האחד עד דן׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 12,
      "verse_start": 31,
      "verse_end": 31,
      "text": "ויעשׂ את בית במות ויעשׂ כהנים מקצות העם אשׁר לא היו מבני לוי׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 12,
      "verse_start": 32,
      "verse_end": 32,
      "text": "ויעשׂ ירבעם חג בחדשׁ השׁמיני בחמשׁה עשׂר יום לחדשׁ כחג אשׁר ביהודה ויעל על המזבח כן עשׂה בבית אל לזבח לעגלים אשׁר עשׂה והעמיד בבית אל את כהני הבמות אשׁר עשׂה׃",
      "info": ""
    },
    {
      "book_id": "1KI",
      "book_name": "1 Kings",
      "chapter": 12,
      "verse_start": 33,
      "verse_end": 33,
      "text": "ויעל על המזבח אשׁר עשׂה בבית אל בחמשׁה עשׂר יום בחדשׁ השׁמיני בחדשׁ אשׁר בדא מלבד ויעשׂ חג לבני ישׂראל ויעל על המזבח להקטיר׃",
      "info": ""
    }
  ]
}