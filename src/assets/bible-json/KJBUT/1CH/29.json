{
  "header": "",
  "footer": "",
  "language": "Hebrew",
  "verses": [
    {
      "book_id": "1CH",
      "book_name": "1 Chronicles",
      "chapter": 29,
      "verse_start": 1,
      "verse_end": 1,
      "text": "ויאמר דויד המלך לכל הקהל שׁלמה בני אחד בחר בו אלהים נער ורך והמלאכה גדולה כי לא לאדם הבירה כי ליהוה אלהים׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 29,
      "verse_start": 2,
      "verse_end": 2,
      "text": "וככל כחי הכינותי לבית אלהי הזהב לזהב והכסף לכסף והנחשׁת לנחשׁת הברזל לברזל והעצים לעצים אבני שׁהם ומלואים אבני פוך ורקמה וכל אבן יקרה ואבני שׁישׁ לרב׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 29,
      "verse_start": 3,
      "verse_end": 3,
      "text": "ועוד ברצותי בבית אלהי ישׁ לי סגלה זהב וכסף נתתי לבית אלהי למעלה מכל הכינותי לבית הקדשׁ׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 29,
      "verse_start": 4,
      "verse_end": 4,
      "text": "שׁלשׁת אלפים ככרי זהב מזהב אופיר ושׁבעת אלפים ככר כסף מזקק לטוח קירות הבתים׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 29,
      "verse_start": 5,
      "verse_end": 5,
      "text": "לזהב לזהב ולכסף לכסף ולכל מלאכה ביד חרשׁים ומי מתנדב למלאות ידו היום ליהוה׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 29,
      "verse_start": 6,
      "verse_end": 6,
      "text": "ויתנדבו שׂרי האבות ושׂרי שׁבטי ישׂראל ושׂרי האלפים והמאות ולשׂרי מלאכת המלך׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 29,
      "verse_start": 7,
      "verse_end": 7,
      "text": "ויתנו לעבודת בית האלהים זהב ככרים חמשׁת אלפים ואדרכנים רבו וכסף ככרים עשׂרת אלפים ונחשׁת רבו ושׁמונת אלפים ככרים וברזל מאה אלף ככרים׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 29,
      "verse_start": 8,
      "verse_end": 8,
      "text": "והנמצא אתו אבנים נתנו לאוצר בית יהוה על יד יחיאל הגרשׁני׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 29,
      "verse_start": 9,
      "verse_end": 9,
      "text": "וישׂמחו העם על התנדבם כי בלב שׁלם התנדבו ליהוה וגם דויד המלך שׂמח שׂמחה גדולה׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 29,
      "verse_start": 10,
      "verse_end": 10,
      "text": "ויברך דויד את יהוה לעיני כל הקהל ויאמר דויד ברוך אתה יהוה אלהי ישׂראל אבינו מעולם ועד עולם׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 29,
      "verse_start": 11,
      "verse_end": 11,
      "text": "לך יהוה הגדלה והגבורה והתפארת והנצח וההוד כי כל בשׁמים ובארץ לך יהוה הממלכה והמתנשׂא לכל לראשׁ׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 29,
      "verse_start": 12,
      "verse_end": 12,
      "text": "והעשׁר והכבוד מלפניך ואתה מושׁל בכל ובידך כח וגבורה ובידך לגדל ולחזק לכל׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 29,
      "verse_start": 13,
      "verse_end": 13,
      "text": "ועתה אלהינו מודים אנחנו לך ומהללים לשׁם תפארתך׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 29,
      "verse_start": 14,
      "verse_end": 14,
      "text": "וכי מי אני ומי עמי כי נעצר כח להתנדב כזאת כי ממך הכל ומידך נתנו׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 29,
      "verse_start": 15,
      "verse_end": 15,
      "text": "כי גרים אנחנו לפניך ותושׁבים ככל אבתינו כצל ימינו על הארץ ואין מקוה׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 29,
      "verse_start": 16,
      "verse_end": 16,
      "text": "יהוה אלהינו כל ההמון הזה אשׁר הכיננו לבנות לך בית לשׁם קדשׁך מידך היא ולך הכל׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 29,
      "verse_start": 17,
      "verse_end": 17,
      "text": "וידעתי אלהי כי אתה בחן לבב ומישׁרים תרצה אני בישׁר לבבי התנדבתי כל אלה ועתה עמך הנמצאו פה ראיתי בשׂמחה להתנדב׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 29,
      "verse_start": 18,
      "verse_end": 18,
      "text": "יהוה אלהי אברהם יצחק וישׂראל אבתינו שׁמרה זאת לעולם ליצר מחשׁבות לבב עמך והכן לבבם אליך׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 29,
      "verse_start": 19,
      "verse_end": 19,
      "text": "ולשׁלמה בני תן לבב שׁלם לשׁמור מצותיך עדותיך וחקיך ולעשׂות הכל ולבנות הבירה אשׁר הכינותי׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 29,
      "verse_start": 20,
      "verse_end": 20,
      "text": "ויאמר דויד לכל הקהל ברכו נא את יהוה אלהיכם ויברכו כל הקהל ליהוה אלהי אבתיהם ויקדו וישׁתחוו ליהוה ולמלך׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 29,
      "verse_start": 21,
      "verse_end": 21,
      "text": "ויזבחו ליהוה זבחים ויעלו עלות ליהוה למחרת היום ההוא פרים אלף אילים אלף כבשׂים אלף ונסכיהם וזבחים לרב לכל ישׂראל׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 29,
      "verse_start": 22,
      "verse_end": 22,
      "text": "ויאכלו וישׁתו לפני יהוה ביום ההוא בשׂמחה גדולה וימליכו שׁנית לשׁלמה בן דויד וימשׁחו ליהוה לנגיד ולצדוק לכהן׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 29,
      "verse_start": 23,
      "verse_end": 23,
      "text": "וישׁב שׁלמה על כסא יהוה למלך תחת דויד אביו ויצלח וישׁמעו אליו כל ישׂראל׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 29,
      "verse_start": 24,
      "verse_end": 24,
      "text": "וכל השׂרים והגברים וגם כל בני המלך דויד נתנו יד תחת שׁלמה המלך׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 29,
      "verse_start": 25,
      "verse_end": 25,
      "text": "ויגדל יהוה את שׁלמה למעלה לעיני כל ישׂראל ויתן עליו הוד מלכות אשׁר לא היה על כל מלך לפניו על ישׂראל׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 29,
      "verse_start": 26,
      "verse_end": 26,
      "text": "ודויד בן ישׁי מלך על כל ישׂראל׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 29,
      "verse_start": 27,
      "verse_end": 27,
      "text": "והימים אשׁר מלך על ישׂראל ארבעים שׁנה בחברון מלך שׁבע שׁנים ובירושׁלם מלך שׁלשׁים ושׁלושׁ׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 29,
      "verse_start": 28,
      "verse_end": 28,
      "text": "וימת בשׂיבה טובה שׂבע ימים עשׁר וכבוד וימלך שׁלמה בנו תחתיו׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 29,
      "verse_start": 29,
      "verse_end": 29,
      "text": "ודברי דויד המלך הראשׁנים והאחרנים הנם כתובים על דברי שׁמואל הראה ועל דברי נתן הנביא ועל דברי גד החזה׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 29,
      "verse_start": 30,
      "verse_end": 30,
      "text": "עם כל מלכותו וגבורתו והעתים אשׁר עברו עליו ועל ישׂראל ועל כל ממלכות הארצות׃",
      "info": ""
    }
  ]
}