{
  "header": "",
  "footer": "",
  "language": "Hebrew",
  "verses": [
    {
      "book_id": "1CH",
      "book_name": "1 Chronicles",
      "chapter": 18,
      "verse_start": 1,
      "verse_end": 1,
      "text": "ויהי אחרי כן ויך דויד את פלשׁתים ויכניעם ויקח את גת ובנתיה מיד פלשׁתים׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 18,
      "verse_start": 2,
      "verse_end": 2,
      "text": "ויך את מואב ויהיו מואב עבדים לדויד נשׂאי מנחה׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 18,
      "verse_start": 3,
      "verse_end": 3,
      "text": "ויך דויד את הדדעזר מלך צובה חמתה בלכתו להציב ידו בנהר פרת׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 18,
      "verse_start": 4,
      "verse_end": 4,
      "text": "וילכד דויד ממנו אלף רכב ושׁבעת אלפים פרשׁים ועשׂרים אלף אישׁ רגלי ויעקר דויד את כל הרכב ויותר ממנו מאה רכב׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 18,
      "verse_start": 5,
      "verse_end": 5,
      "text": "ויבא ארם דרמשׂק לעזור להדדעזר מלך צובה ויך דויד בארם עשׂרים ושׁנים אלף אישׁ׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 18,
      "verse_start": 6,
      "verse_end": 6,
      "text": "וישׂם דויד בארם דרמשׂק ויהי ארם לדויד עבדים נשׂאי מנחה ויושׁע יהוה לדויד בכל אשׁר הלך׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 18,
      "verse_start": 7,
      "verse_end": 7,
      "text": "ויקח דויד את שׁלטי הזהב אשׁר היו על עבדי הדדעזר ויביאם ירושׁלם׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 18,
      "verse_start": 8,
      "verse_end": 8,
      "text": "ומטבחת ומכון ערי הדדעזר לקח דויד נחשׁת רבה מאד בה עשׂה שׁלמה את ים הנחשׁת ואת העמודים ואת כלי הנחשׁת׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 18,
      "verse_start": 9,
      "verse_end": 9,
      "text": "וישׁמע תעו מלך חמת כי הכה דויד את כל חיל הדדעזר מלך צובה׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 18,
      "verse_start": 10,
      "verse_end": 10,
      "text": "וישׁלח את הדורם בנו אל המלך דויד לשׁאול לו לשׁלום ולברכו על אשׁר נלחם בהדדעזר ויכהו כי אישׁ מלחמות תעו היה הדדעזר וכל כלי זהב וכסף ונחשׁת׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 18,
      "verse_start": 11,
      "verse_end": 11,
      "text": "גם אתם הקדישׁ המלך דויד ליהוה עם הכסף והזהב אשׁר נשׂא מכל הגוים מאדום וממואב ומבני עמון ומפלשׁתים ומעמלק׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 18,
      "verse_start": 12,
      "verse_end": 12,
      "text": "ואבשׁי בן צרויה הכה את אדום בגיא המלח שׁמונה עשׂר אלף׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 18,
      "verse_start": 13,
      "verse_end": 13,
      "text": "וישׂם באדום נציבים ויהיו כל אדום עבדים לדויד ויושׁע יהוה את דויד בכל אשׁר הלך׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 18,
      "verse_start": 14,
      "verse_end": 14,
      "text": "וימלך דויד על כל ישׂראל ויהי עשׂה משׁפט וצדקה לכל עמו׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 18,
      "verse_start": 15,
      "verse_end": 15,
      "text": "ויואב בן צרויה על הצבא ויהושׁפט בן אחילוד מזכיר׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 18,
      "verse_start": 16,
      "verse_end": 16,
      "text": "וצדוק בן אחיטוב ואבימלך בן אביתר כהנים ושׁושׁא סופר׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 18,
      "verse_start": 17,
      "verse_end": 17,
      "text": "ובניהו בן יהוידע על הכרתי והפלתי ובני דויד הראשׁנים ליד המלך׃",
      "info": ""
    }
  ]
}