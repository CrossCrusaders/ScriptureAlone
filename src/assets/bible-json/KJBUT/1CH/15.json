{
  "header": "",
  "footer": "",
  "language": "Hebrew",
  "verses": [
    {
      "book_id": "1CH",
      "book_name": "1 Chronicles",
      "chapter": 15,
      "verse_start": 1,
      "verse_end": 1,
      "text": "ויעשׂ לו בתים בעיר דויד ויכן מקום לארון האלהים ויט לו אהל׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 15,
      "verse_start": 2,
      "verse_end": 2,
      "text": "אז אמר דויד לא לשׂאת את ארון האלהים כי אם הלוים כי בם בחר יהוה לשׂאת את ארון יהוה ולשׁרתו עד עולם׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 15,
      "verse_start": 3,
      "verse_end": 3,
      "text": "ויקהל דויד את כל ישׂראל אל ירושׁלם להעלות את ארון יהוה אל מקומו אשׁר הכין׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 15,
      "verse_start": 4,
      "verse_end": 4,
      "text": "ויאסף דויד את בני אהרן ואת הלוים׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 15,
      "verse_start": 5,
      "verse_end": 5,
      "text": "לבני קהת אוריאל השׂר ואחיו מאה ועשׂרים׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 15,
      "verse_start": 6,
      "verse_end": 6,
      "text": "לבני מררי עשׂיה השׂר ואחיו מאתים ועשׂרים׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 15,
      "verse_start": 7,
      "verse_end": 7,
      "text": "לבני גרשׁום יואל השׂר ואחיו מאה ושׁלשׁים׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 15,
      "verse_start": 8,
      "verse_end": 8,
      "text": "לבני אליצפן שׁמעיה השׂר ואחיו מאתים׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 15,
      "verse_start": 9,
      "verse_end": 9,
      "text": "לבני חברון אליאל השׂר ואחיו שׁמונים׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 15,
      "verse_start": 10,
      "verse_end": 10,
      "text": "לבני עזיאל עמינדב השׂר ואחיו מאה ושׁנים עשׂר׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 15,
      "verse_start": 11,
      "verse_end": 11,
      "text": "ויקרא דויד לצדוק ולאביתר הכהנים וללוים לאוריאל עשׂיה ויואל שׁמעיה ואליאל ועמינדב׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 15,
      "verse_start": 12,
      "verse_end": 12,
      "text": "ויאמר להם אתם ראשׁי האבות ללוים התקדשׁו אתם ואחיכם והעליתם את ארון יהוה אלהי ישׂראל אל הכינותי׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 15,
      "verse_start": 13,
      "verse_end": 13,
      "text": "כי למבראשׁונה לא אתם פרץ יהוה אלהינו בנו כי לא דרשׁנהו כמשׁפט׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 15,
      "verse_start": 14,
      "verse_end": 14,
      "text": "ויתקדשׁו הכהנים והלוים להעלות את ארון יהוה אלהי ישׂראל׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 15,
      "verse_start": 15,
      "verse_end": 15,
      "text": "וישׂאו בני הלוים את ארון האלהים כאשׁר צוה משׁה כדבר יהוה בכתפם במטות עליהם׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 15,
      "verse_start": 16,
      "verse_end": 16,
      "text": "ויאמר דויד לשׂרי הלוים להעמיד את אחיהם המשׁררים בכלי שׁיר נבלים וכנרות ומצלתים משׁמיעים להרים בקול לשׂמחה׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 15,
      "verse_start": 17,
      "verse_end": 17,
      "text": "ויעמידו הלוים את הימן בן יואל ומן אחיו אסף בן ברכיהו ומן בני מררי אחיהם איתן בן קושׁיהו׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 15,
      "verse_start": 18,
      "verse_end": 18,
      "text": "ועמהם אחיהם המשׁנים זכריהו בן ויעזיאל ושׁמירמות ויחיאל ועני אליאב ובניהו ומעשׂיהו ומתתיהו ואליפלהו ומקניהו ועבד אדם ויעיאל השׁערים׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 15,
      "verse_start": 19,
      "verse_end": 19,
      "text": "והמשׁררים הימן אסף ואיתן במצלתים נחשׁת להשׁמיע׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 15,
      "verse_start": 20,
      "verse_end": 20,
      "text": "וזכריה ועזיאל ושׁמירמות ויחיאל ועני ואליאב ומעשׂיהו ובניהו בנבלים על עלמות׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 15,
      "verse_start": 21,
      "verse_end": 21,
      "text": "ומתתיהו ואליפלהו ומקניהו ועבד אדם ויעיאל ועזזיהו בכנרות על השׁמינית לנצח׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 15,
      "verse_start": 22,
      "verse_end": 22,
      "text": "וכנניהו שׂר הלוים במשׂא יסר במשׂא כי מבין הוא׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 15,
      "verse_start": 23,
      "verse_end": 23,
      "text": "וברכיה ואלקנה שׁערים לארון׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 15,
      "verse_start": 24,
      "verse_end": 24,
      "text": "ושׁבניהו ויושׁפט ונתנאל ועמשׂי וזכריהו ובניהו ואליעזר הכהנים מחצצרים בחצצרות לפני ארון האלהים ועבד אדם ויחיה שׁערים לארון׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 15,
      "verse_start": 25,
      "verse_end": 25,
      "text": "ויהי דויד וזקני ישׂראל ושׂרי האלפים ההלכים להעלות את ארון ברית יהוה מן בית עבד אדם בשׂמחה׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 15,
      "verse_start": 26,
      "verse_end": 26,
      "text": "ויהי בעזר האלהים את הלוים נשׂאי ארון ברית יהוה ויזבחו שׁבעה פרים ושׁבעה אילים׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 15,
      "verse_start": 27,
      "verse_end": 27,
      "text": "ודויד מכרבל במעיל בוץ וכל הלוים הנשׂאים את הארון והמשׁררים וכנניה השׂר המשׂא המשׁררים ועל דויד אפוד בד׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 15,
      "verse_start": 28,
      "verse_end": 28,
      "text": "וכל ישׂראל מעלים את ארון ברית יהוה בתרועה ובקול שׁופר ובחצצרות ובמצלתים משׁמעים בנבלים וכנרות׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 15,
      "verse_start": 29,
      "verse_end": 29,
      "text": "ויהי ארון ברית יהוה בא עד עיר דויד ומיכל בת שׁאול נשׁקפה בעד החלון ותרא את המלך דויד מרקד ומשׂחק ותבז לו בלבה׃",
      "info": ""
    }
  ]
}