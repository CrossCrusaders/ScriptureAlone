{
  "header": "",
  "footer": "",
  "language": "Hebrew",
  "verses": [
    {
      "book_id": "1CH",
      "book_name": "1 Chronicles",
      "chapter": 14,
      "verse_start": 1,
      "verse_end": 1,
      "text": "וישׁלח חירם מלך צר מלאכים אל דויד ועצי ארזים וחרשׁי קיר וחרשׁי עצים לבנות לו בית׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 14,
      "verse_start": 2,
      "verse_end": 2,
      "text": "וידע דויד כי הכינו יהוה למלך על ישׂראל כי נשׂאת למעלה מלכותו בעבור עמו ישׂראל׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 14,
      "verse_start": 3,
      "verse_end": 3,
      "text": "ויקח דויד עוד נשׁים בירושׁלם ויולד דויד עוד בנים ובנות׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 14,
      "verse_start": 4,
      "verse_end": 4,
      "text": "ואלה שׁמות הילודים אשׁר היו לו בירושׁלם שׁמוע ושׁובב נתן ושׁלמה׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 14,
      "verse_start": 5,
      "verse_end": 5,
      "text": "ויבחר ואלישׁוע ואלפלט׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 14,
      "verse_start": 6,
      "verse_end": 6,
      "text": "ונגה ונפג ויפיע׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 14,
      "verse_start": 7,
      "verse_end": 7,
      "text": "ואלישׁמע ובעלידע ואליפלט׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 14,
      "verse_start": 8,
      "verse_end": 8,
      "text": "וישׁמעו פלשׁתים כי נמשׁח דויד למלך על כל ישׂראל ויעלו כל פלשׁתים לבקשׁ את דויד וישׁמע דויד ויצא לפניהם׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 14,
      "verse_start": 9,
      "verse_end": 9,
      "text": "ופלשׁתים באו ויפשׁטו בעמק רפאים׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 14,
      "verse_start": 10,
      "verse_end": 10,
      "text": "וישׁאל דויד באלהים לאמר האעלה על פלשׁתיים ונתתם בידי ויאמר לו יהוה עלה ונתתים בידך׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 14,
      "verse_start": 11,
      "verse_end": 11,
      "text": "ויעלו בבעל פרצים ויכם שׁם דויד ויאמר דויד פרץ האלהים את אויבי בידי כפרץ מים על כן קראו שׁם המקום ההוא בעל פרצים׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 14,
      "verse_start": 12,
      "verse_end": 12,
      "text": "ויעזבו שׁם את אלהיהם ויאמר דויד וישׂרפו באשׁ׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 14,
      "verse_start": 13,
      "verse_end": 13,
      "text": "ויסיפו עוד פלשׁתים ויפשׁטו בעמק׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 14,
      "verse_start": 14,
      "verse_end": 14,
      "text": "וישׁאל עוד דויד באלהים ויאמר לו האלהים לא תעלה אחריהם הסב מעליהם ובאת להם ממול הבכאים׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 14,
      "verse_start": 15,
      "verse_end": 15,
      "text": "ויהי כשׁמעך את קול הצעדה בראשׁי הבכאים אז תצא במלחמה כי יצא האלהים לפניך להכות את מחנה פלשׁתים׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 14,
      "verse_start": 16,
      "verse_end": 16,
      "text": "ויעשׂ דויד כאשׁר צוהו האלהים ויכו את מחנה פלשׁתים מגבעון ועד גזרה׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 14,
      "verse_start": 17,
      "verse_end": 17,
      "text": "ויצא שׁם דויד בכל הארצות ויהוה נתן את פחדו על כל הגוים׃",
      "info": ""
    }
  ]
}