{
  "header": "",
  "footer": "",
  "language": "Hebrew",
  "verses": [
    {
      "book_id": "1CH",
      "book_name": "1 Chronicles",
      "chapter": 28,
      "verse_start": 1,
      "verse_end": 1,
      "text": "ויקהל דויד את כל שׂרי ישׂראל שׂרי השׁבטים ושׂרי המחלקות המשׁרתים את המלך ושׂרי האלפים ושׂרי המאות ושׂרי כל רכושׁ ומקנה למלך ולבניו עם הסריסים והגבורים ולכל גבור חיל אל ירושׁלם׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 28,
      "verse_start": 2,
      "verse_end": 2,
      "text": "ויקם דויד המלך על רגליו ויאמר שׁמעוני אחי ועמי אני עם לבבי לבנות בית מנוחה לארון ברית יהוה ולהדם רגלי אלהינו והכינותי לבנות׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 28,
      "verse_start": 3,
      "verse_end": 3,
      "text": "והאלהים אמר לי לא תבנה בית לשׁמי כי אישׁ מלחמות אתה ודמים שׁפכת׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 28,
      "verse_start": 4,
      "verse_end": 4,
      "text": "ויבחר יהוה אלהי ישׂראל בי מכל בית אבי להיות למלך על ישׂראל לעולם כי ביהודה בחר לנגיד ובבית יהודה בית אבי ובבני אבי בי רצה להמליך על כל ישׂראל׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 28,
      "verse_start": 5,
      "verse_end": 5,
      "text": "ומכל בני כי רבים בנים נתן לי יהוה ויבחר בשׁלמה בני לשׁבת על כסא מלכות יהוה על ישׂראל׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 28,
      "verse_start": 6,
      "verse_end": 6,
      "text": "ויאמר לי שׁלמה בנך הוא יבנה ביתי וחצרותי כי בחרתי בו לי לבן ואני אהיה לו לאב׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 28,
      "verse_start": 7,
      "verse_end": 7,
      "text": "והכינותי את מלכותו עד לעולם אם יחזק לעשׂות מצותי ומשׁפטי כיום הזה׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 28,
      "verse_start": 8,
      "verse_end": 8,
      "text": "ועתה לעיני כל ישׂראל קהל יהוה ובאזני אלהינו שׁמרו ודרשׁו כל מצות יהוה אלהיכם למען תירשׁו את הארץ הטובה והנחלתם לבניכם אחריכם עד עולם׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 28,
      "verse_start": 9,
      "verse_end": 9,
      "text": "ואתה שׁלמה בני דע את אלהי אביך ועבדהו בלב שׁלם ובנפשׁ חפצה כי כל לבבות דורשׁ יהוה וכל יצר מחשׁבות מבין אם תדרשׁנו ימצא לך ואם תעזבנו יזניחך לעד׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 28,
      "verse_start": 10,
      "verse_end": 10,
      "text": "ראה עתה כי יהוה בחר בך לבנות בית למקדשׁ חזק ועשׂה׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 28,
      "verse_start": 11,
      "verse_end": 11,
      "text": "ויתן דויד לשׁלמה בנו את תבנית האולם ואת בתיו וגנזכיו ועליתיו וחדריו הפנימים ובית הכפרת׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 28,
      "verse_start": 12,
      "verse_end": 12,
      "text": "ותבנית כל אשׁר היה ברוח עמו לחצרות בית יהוה ולכל הלשׁכות סביב לאצרות בית האלהים ולאצרות הקדשׁים׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 28,
      "verse_start": 13,
      "verse_end": 13,
      "text": "ולמחלקות הכהנים והלוים ולכל מלאכת עבודת בית יהוה ולכל כלי עבודת בית יהוה׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 28,
      "verse_start": 14,
      "verse_end": 14,
      "text": "לזהב במשׁקל לזהב לכל כלי עבודה ועבודה לכל כלי הכסף במשׁקל לכל כלי עבודה ועבודה׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 28,
      "verse_start": 15,
      "verse_end": 15,
      "text": "ומשׁקל למנרות הזהב ונרתיהם זהב במשׁקל מנורה ומנורה ונרתיה ולמנרות הכסף במשׁקל למנורה ונרתיה כעבודת מנורה ומנורה׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 28,
      "verse_start": 16,
      "verse_end": 16,
      "text": "ואת הזהב משׁקל לשׁלחנות המערכת לשׁלחן ושׁלחן וכסף לשׁלחנות הכסף׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 28,
      "verse_start": 17,
      "verse_end": 17,
      "text": "והמזלגות והמזרקות והקשׂות זהב טהור ולכפורי הזהב במשׁקל לכפור וכפור ולכפורי הכסף במשׁקל לכפור וכפור׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 28,
      "verse_start": 18,
      "verse_end": 18,
      "text": "ולמזבח הקטרת זהב מזקק במשׁקל ולתבנית המרכבה הכרבים זהב לפרשׂים וסככים על ארון ברית יהוה׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 28,
      "verse_start": 19,
      "verse_end": 19,
      "text": "הכל בכתב מיד יהוה עלי השׂכיל כל מלאכות התבנית׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 28,
      "verse_start": 20,
      "verse_end": 20,
      "text": "ויאמר דויד לשׁלמה בנו חזק ואמץ ועשׂה אל תירא ואל תחת כי יהוה אלהים אלהי עמך לא ירפך ולא יעזבך עד לכלות כל מלאכת עבודת בית יהוה׃",
      "info": ""
    },
    {
      "book_id": "1CH",
      "book_name": "1 Chronicles",
      "chapter": 28,
      "verse_start": 21,
      "verse_end": 21,
      "text": "והנה מחלקות הכהנים והלוים לכל עבודת בית האלהים ועמך בכל מלאכה לכל נדיב בחכמה לכל עבודה והשׂרים וכל העם לכל דבריך׃",
      "info": ""
    }
  ]
}