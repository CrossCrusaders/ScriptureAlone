{
  "header": "",
  "footer": "",
  "language": "Hebrew",
  "verses": [
    {
      "book_id": "RUT",
      "book_name": "Ruth",
      "chapter": 4,
      "verse_start": 1,
      "verse_end": 1,
      "text": "ובעז עלה השׁער וישׁב שׁם והנה הגאל עבר אשׁר דבר בעז ויאמר סורה שׁבה פה פלני אלמני ויסר וישׁב׃",
      "info": ""
    },
    {
      "book_id": "RUT",
      "book_name": "Ruth",
      "chapter": 4,
      "verse_start": 2,
      "verse_end": 2,
      "text": "ויקח עשׂרה אנשׁים מזקני העיר ויאמר שׁבו פה וישׁבו׃",
      "info": ""
    },
    {
      "book_id": "RUT",
      "book_name": "Ruth",
      "chapter": 4,
      "verse_start": 3,
      "verse_end": 3,
      "text": "ויאמר לגאל חלקת השׂדה אשׁר לאחינו לאלימלך מכרה נעמי השׁבה משׂדה מואב׃",
      "info": ""
    },
    {
      "book_id": "RUT",
      "book_name": "Ruth",
      "chapter": 4,
      "verse_start": 4,
      "verse_end": 4,
      "text": "ואני אמרתי אגלה אזנך לאמר קנה נגד הישׁבים ונגד זקני עמי אם תגאל גאל ואם לא יגאל הגידה לי ואדע כי אין זולתך לגאול ואנכי אחריך ויאמר אנכי אגאל׃",
      "info": ""
    },
    {
      "book_id": "RUT",
      "book_name": "Ruth",
      "chapter": 4,
      "verse_start": 5,
      "verse_end": 5,
      "text": "ויאמר בעז ביום קנותך השׂדה מיד נעמי ומאת רות המואביה אשׁת המת קניתי להקים שׁם המת על נחלתו׃",
      "info": ""
    },
    {
      "book_id": "RUT",
      "book_name": "Ruth",
      "chapter": 4,
      "verse_start": 6,
      "verse_end": 6,
      "text": "ויאמר הגאל לא אוכל לגאול לי פן אשׁחית את נחלתי גאל לך אתה את גאלתי כי לא אוכל לגאל׃",
      "info": ""
    },
    {
      "book_id": "RUT",
      "book_name": "Ruth",
      "chapter": 4,
      "verse_start": 7,
      "verse_end": 7,
      "text": "וזאת לפנים בישׂראל על הגאולה ועל התמורה לקים כל דבר שׁלף אישׁ נעלו ונתן לרעהו וזאת התעודה בישׂראל׃",
      "info": ""
    },
    {
      "book_id": "RUT",
      "book_name": "Ruth",
      "chapter": 4,
      "verse_start": 8,
      "verse_end": 8,
      "text": "ויאמר הגאל לבעז קנה לך וישׁלף נעלו׃",
      "info": ""
    },
    {
      "book_id": "RUT",
      "book_name": "Ruth",
      "chapter": 4,
      "verse_start": 9,
      "verse_end": 9,
      "text": "ויאמר בעז לזקנים וכל העם עדים אתם היום כי קניתי את כל אשׁר לאלימלך ואת כל אשׁר לכליון ומחלון מיד נעמי׃",
      "info": ""
    },
    {
      "book_id": "RUT",
      "book_name": "Ruth",
      "chapter": 4,
      "verse_start": 10,
      "verse_end": 10,
      "text": "וגם את רות המאביה אשׁת מחלון קניתי לי לאשׁה להקים שׁם המת על נחלתו ולא יכרת שׁם המת מעם אחיו ומשׁער מקומו עדים אתם היום׃",
      "info": ""
    },
    {
      "book_id": "RUT",
      "book_name": "Ruth",
      "chapter": 4,
      "verse_start": 11,
      "verse_end": 11,
      "text": "ויאמרו כל העם אשׁר בשׁער והזקנים עדים יתן יהוה את האשׁה הבאה אל ביתך כרחל וכלאה אשׁר בנו שׁתיהם את בית ישׂראל ועשׂה חיל באפרתה וקרא שׁם בבית לחם׃",
      "info": ""
    },
    {
      "book_id": "RUT",
      "book_name": "Ruth",
      "chapter": 4,
      "verse_start": 12,
      "verse_end": 12,
      "text": "ויהי ביתך כבית פרץ אשׁר ילדה תמר ליהודה מן הזרע אשׁר יתן יהוה לך מן הנערה הזאת׃",
      "info": ""
    },
    {
      "book_id": "RUT",
      "book_name": "Ruth",
      "chapter": 4,
      "verse_start": 13,
      "verse_end": 13,
      "text": "ויקח בעז את רות ותהי לו לאשׁה ויבא אליה ויתן יהוה לה הריון ותלד בן׃",
      "info": ""
    },
    {
      "book_id": "RUT",
      "book_name": "Ruth",
      "chapter": 4,
      "verse_start": 14,
      "verse_end": 14,
      "text": "ותאמרנה הנשׁים אל נעמי ברוך יהוה אשׁר לא השׁבית לך גאל היום ויקרא שׁמו בישׂראל׃",
      "info": ""
    },
    {
      "book_id": "RUT",
      "book_name": "Ruth",
      "chapter": 4,
      "verse_start": 15,
      "verse_end": 15,
      "text": "והיה לך למשׁיב נפשׁ ולכלכל את שׂיבתך כי כלתך אשׁר אהבתך ילדתו אשׁר היא טובה לך משׁבעה בנים׃",
      "info": ""
    },
    {
      "book_id": "RUT",
      "book_name": "Ruth",
      "chapter": 4,
      "verse_start": 16,
      "verse_end": 16,
      "text": "ותקח נעמי את הילד ותשׁתהו בחיקה ותהי לו לאמנת׃",
      "info": ""
    },
    {
      "book_id": "RUT",
      "book_name": "Ruth",
      "chapter": 4,
      "verse_start": 17,
      "verse_end": 17,
      "text": "ותקראנה לו השׁכנות שׁם לאמר ילד בן לנעמי ותקראנה שׁמו עובד הוא אבי ישׁי אבי דוד׃",
      "info": ""
    },
    {
      "book_id": "RUT",
      "book_name": "Ruth",
      "chapter": 4,
      "verse_start": 18,
      "verse_end": 18,
      "text": "ואלה תולדות פרץ פרץ הוליד את חצרון׃",
      "info": ""
    },
    {
      "book_id": "RUT",
      "book_name": "Ruth",
      "chapter": 4,
      "verse_start": 19,
      "verse_end": 19,
      "text": "וחצרון הוליד את רם ורם הוליד את עמינדב׃",
      "info": ""
    },
    {
      "book_id": "RUT",
      "book_name": "Ruth",
      "chapter": 4,
      "verse_start": 20,
      "verse_end": 20,
      "text": "ועמינדב הוליד את נחשׁון ונחשׁון הוליד את שׂלמה׃",
      "info": ""
    },
    {
      "book_id": "RUT",
      "book_name": "Ruth",
      "chapter": 4,
      "verse_start": 21,
      "verse_end": 21,
      "text": "ושׂלמון הוליד את בעז ובעז הוליד את עובד׃",
      "info": ""
    },
    {
      "book_id": "RUT",
      "book_name": "Ruth",
      "chapter": 4,
      "verse_start": 22,
      "verse_end": 22,
      "text": "ועבד הוליד את ישׁי וישׁי הוליד את דוד׃",
      "info": ""
    }
  ]
}