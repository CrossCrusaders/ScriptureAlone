{
  "header": "",
  "footer": "",
  "language": "Hebrew",
  "verses": [
    {
      "book_id": "2SA",
      "book_name": "2 Samuel",
      "chapter": 1,
      "verse_start": 1,
      "verse_end": 1,
      "text": "ויהי אחרי מות שׁאול ודוד שׁב מהכות את העמלק וישׁב דוד בצקלג ימים שׁנים׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 1,
      "verse_start": 2,
      "verse_end": 2,
      "text": "ויהי ביום השׁלישׁי והנה אישׁ בא מן המחנה מעם שׁאול ובגדיו קרעים ואדמה על ראשׁו ויהי בבאו אל דוד ויפל ארצה וישׁתחו׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 1,
      "verse_start": 3,
      "verse_end": 3,
      "text": "ויאמר לו דוד אי מזה תבוא ויאמר אליו ממחנה ישׂראל נמלטתי׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 1,
      "verse_start": 4,
      "verse_end": 4,
      "text": "ויאמר אליו דוד מה היה הדבר הגד נא לי ויאמר אשׁר נס העם מן המלחמה וגם הרבה נפל מן העם וימתו וגם שׁאול ויהונתן בנו מתו׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 1,
      "verse_start": 5,
      "verse_end": 5,
      "text": "ויאמר דוד אל הנער המגיד לו איך ידעת כי מת שׁאול ויהונתן בנו׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 1,
      "verse_start": 6,
      "verse_end": 6,
      "text": "ויאמר הנער המגיד לו נקרא נקריתי בהר הגלבע והנה שׁאול נשׁען על חניתו והנה הרכב ובעלי הפרשׁים הדבקהו׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 1,
      "verse_start": 7,
      "verse_end": 7,
      "text": "ויפן אחריו ויראני ויקרא אלי ואמר הנני׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 1,
      "verse_start": 8,
      "verse_end": 8,
      "text": "ויאמר לי מי אתה ויאמר אליו עמלקי אנכי׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 1,
      "verse_start": 9,
      "verse_end": 9,
      "text": "ויאמר אלי עמד נא עלי ומתתני כי אחזני השׁבץ כי כל עוד נפשׁי׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 1,
      "verse_start": 10,
      "verse_end": 10,
      "text": "ואעמד עליו ואמתתהו כי ידעתי כי לא יחיה אחרי נפלו ואקח הנזר אשׁר על ראשׁו ואצעדה אשׁר על זרעו ואביאם אל אדני הנה׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 1,
      "verse_start": 11,
      "verse_end": 11,
      "text": "ויחזק דוד בבגדו ויקרעם וגם כל האנשׁים אשׁר אתו׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 1,
      "verse_start": 12,
      "verse_end": 12,
      "text": "ויספדו ויבכו ויצמו עד הערב על שׁאול ועל יהונתן בנו ועל עם יהוה ועל בית ישׂראל כי נפלו בחרב׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 1,
      "verse_start": 13,
      "verse_end": 13,
      "text": "ויאמר דוד אל הנער המגיד לו אי מזה אתה ויאמר בן אישׁ גר עמלקי אנכי׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 1,
      "verse_start": 14,
      "verse_end": 14,
      "text": "ויאמר אליו דוד איך לא יראת לשׁלח ידך לשׁחת את משׁיח יהוה׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 1,
      "verse_start": 15,
      "verse_end": 15,
      "text": "ויקרא דוד לאחד מהנערים ויאמר גשׁ פגע בו ויכהו וימת׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 1,
      "verse_start": 16,
      "verse_end": 16,
      "text": "ויאמר אליו דוד דמיך על ראשׁך כי פיך ענה בך לאמר אנכי מתתי את משׁיח יהוה׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 1,
      "verse_start": 17,
      "verse_end": 17,
      "text": "ויקנן דוד את הקינה הזאת על שׁאול ועל יהונתן בנו׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 1,
      "verse_start": 18,
      "verse_end": 18,
      "text": "ויאמר ללמד בני יהודה קשׁת הנה כתובה על ספר הישׁר׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 1,
      "verse_start": 19,
      "verse_end": 19,
      "text": "הצבי ישׂראל על במותיך חלל איך נפלו גבורים׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 1,
      "verse_start": 20,
      "verse_end": 20,
      "text": "אל תגידו בגת אל תבשׂרו בחוצת אשׁקלון פן תשׂמחנה בנות פלשׁתים פן תעלזנה בנות הערלים׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 1,
      "verse_start": 21,
      "verse_end": 21,
      "text": "הרי בגלבע אל טל ואל מטר עליכם ושׂדי תרומת כי שׁם נגעל מגן גבורים מגן שׁאול בלי משׁיח בשׁמן׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 1,
      "verse_start": 22,
      "verse_end": 22,
      "text": "מדם חללים מחלב גבורים קשׁת יהונתן לא נשׂוג אחור וחרב שׁאול לא תשׁוב ריקם׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 1,
      "verse_start": 23,
      "verse_end": 23,
      "text": "שׁאול ויהונתן הנאהבים והנעימם בחייהם ובמותם לא נפרדו מנשׁרים קלו מאריות גברו׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 1,
      "verse_start": 24,
      "verse_end": 24,
      "text": "בנות ישׂראל אל שׁאול בכינה המלבשׁכם שׁני עם עדנים המעלה עדי זהב על לבושׁכן׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 1,
      "verse_start": 25,
      "verse_end": 25,
      "text": "איך נפלו גברים בתוך המלחמה יהונתן על במותיך חלל׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 1,
      "verse_start": 26,
      "verse_end": 26,
      "text": "צר לי עליך אחי יהונתן נעמת לי מאד נפלאתה אהבתך לי מאהבת נשׁים׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 1,
      "verse_start": 27,
      "verse_end": 27,
      "text": "איך נפלו גבורים ויאבדו כלי מלחמה׃",
      "info": ""
    }
  ]
}