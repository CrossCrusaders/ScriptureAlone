{
  "header": "",
  "footer": "",
  "language": "Hebrew",
  "verses": [
    {
      "book_id": "2SA",
      "book_name": "2 Samuel",
      "chapter": 22,
      "verse_start": 1,
      "verse_end": 1,
      "text": "וידבר דוד ליהוה את דברי השׁירה הזאת ביום הציל יהוה אתו מכף כל איביו ומכף שׁאול׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 2,
      "verse_end": 2,
      "text": "ויאמר יהוה סלעי ומצדתי ומפלטי׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 3,
      "verse_end": 3,
      "text": "אלהי צורי אחסה בו מגני וקרן ישׁעי משׂגבי ומנוסי משׁעי מחמס תשׁעני׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 4,
      "verse_end": 4,
      "text": "מהלל אקרא יהוה ומאיבי אושׁע׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 5,
      "verse_end": 5,
      "text": "כי אפפני משׁברי מות נחלי בליעל יבעתני׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 6,
      "verse_end": 6,
      "text": "חבלי שׁאול סבני קדמני מקשׁי מות׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 7,
      "verse_end": 7,
      "text": "בצר לי אקרא יהוה ואל אלהי אקרא וישׁמע מהיכלו קולי ושׁועתי באזניו׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 8,
      "verse_end": 8,
      "text": "ותגעשׁ ותרעשׁ הארץ מוסדות השׁמים ירגזו ויתגעשׁו כי חרה׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 9,
      "verse_end": 9,
      "text": "עלה עשׁן באפו ואשׁ מפיו תאכל גחלים בערו ממנו׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 10,
      "verse_end": 10,
      "text": "ויט שׁמים וירד וערפל תחת רגליו׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 11,
      "verse_end": 11,
      "text": "וירכב על כרוב ויעף וירא על כנפי רוח׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 12,
      "verse_end": 12,
      "text": "וישׁת חשׁך סביבתיו סכות חשׁרת מים עבי שׁחקים׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 13,
      "verse_end": 13,
      "text": "מנגה נגדו בערו גחלי אשׁ׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 14,
      "verse_end": 14,
      "text": "ירעם מן שׁמים יהוה ועליון יתן קולו׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 15,
      "verse_end": 15,
      "text": "וישׁלח חצים ויפיצם ברק ויהמם׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 16,
      "verse_end": 16,
      "text": "ויראו אפקי ים יגלו מסדות תבל בגערת יהוה מנשׁמת רוח אפו׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 17,
      "verse_end": 17,
      "text": "ישׁלח ממרום יקחני ימשׁני ממים רבים׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 18,
      "verse_end": 18,
      "text": "יצילני מאיבי עז משׂנאי כי אמצו ממני׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 19,
      "verse_end": 19,
      "text": "יקדמני ביום אידי ויהי יהוה משׁען׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 20,
      "verse_end": 20,
      "text": "ויצא למרחב אתי יחלצני כי חפץ׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 21,
      "verse_end": 21,
      "text": "יגמלני יהוה כצדקתי כבר ידי ישׁיב׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 22,
      "verse_end": 22,
      "text": "כי שׁמרתי דרכי יהוה ולא רשׁעתי מאלהי׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 23,
      "verse_end": 23,
      "text": "כי כל משׁפטו לנגדי וחקתיו לא אסור ממנה׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 24,
      "verse_end": 24,
      "text": "ואהיה תמים לו ואשׁתמרה מעוני׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 25,
      "verse_end": 25,
      "text": "וישׁב יהוה לי כצדקתי כברי לנגד עיניו׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 26,
      "verse_end": 26,
      "text": "עם חסיד תתחסד עם גבור תמים תתמם׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 27,
      "verse_end": 27,
      "text": "עם נבר תתבר ועם עקשׁ תתפל׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 28,
      "verse_end": 28,
      "text": "ואת עם עני תושׁיע ועיניך על רמים תשׁפיל׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 29,
      "verse_end": 29,
      "text": "כי אתה נירי יהוה ויהוה יגיה חשׁכי׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 30,
      "verse_end": 30,
      "text": "כי בכה ארוץ גדוד באלהי אדלג שׁור׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 31,
      "verse_end": 31,
      "text": "האל תמים דרכו אמרת יהוה צרופה מגן הוא לכל החסים׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 32,
      "verse_end": 32,
      "text": "כי מי אל מבלעדי יהוה ומי צור מבלעדי אלהינו׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 33,
      "verse_end": 33,
      "text": "האל מעוזי חיל ויתר תמים דרכו׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 34,
      "verse_end": 34,
      "text": "משׁוה רגליו כאילות ועל במותי יעמדני׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 35,
      "verse_end": 35,
      "text": "מלמד ידי למלחמה ונחת קשׁת נחושׁה זרעתי׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 36,
      "verse_end": 36,
      "text": "ותתן לי מגן ישׁעך וענתך תרבני׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 37,
      "verse_end": 37,
      "text": "תרחיב צעדי תחתני ולא מעדו קרסלי׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 38,
      "verse_end": 38,
      "text": "ארדפה איבי ואשׁמידם ולא אשׁוב עד כלותם׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 39,
      "verse_end": 39,
      "text": "ואכלם ואמחצם ולא יקומון ויפלו תחת רגלי׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 40,
      "verse_end": 40,
      "text": "ותזרני חיל למלחמה תכריע קמי תחתני׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 41,
      "verse_end": 41,
      "text": "ואיבי תתה לי ערף משׂנאי ואצמיתם׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 42,
      "verse_end": 42,
      "text": "ישׁעו ואין משׁיע אל יהוה ולא ענם׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 43,
      "verse_end": 43,
      "text": "ואשׁחקם כעפר ארץ כטיט חוצות אדקם ארקעם׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 44,
      "verse_end": 44,
      "text": "ותפלטני מריבי עמי תשׁמרני לראשׁ גוים עם לא ידעתי יעבדני׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 45,
      "verse_end": 45,
      "text": "בני נכר יתכחשׁו לי לשׁמוע אזן ישׁמעו׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 46,
      "verse_end": 46,
      "text": "בני נכר יבלו ויחגרו ממסגרותם׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 47,
      "verse_end": 47,
      "text": "חי יהוה וברוך צורי וירם אלהי צור ישׁעי׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 48,
      "verse_end": 48,
      "text": "האל הנתן נקמת לי ומוריד עמים תחתני׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 49,
      "verse_end": 49,
      "text": "ומוציאי מאיבי ומקמי תרוממני מאישׁ חמסים תצילני׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 50,
      "verse_end": 50,
      "text": "על כן אודך יהוה בגוים ולשׁמך אזמר׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 22,
      "verse_start": 51,
      "verse_end": 51,
      "text": "מגדיל ישׁועות מלכו ועשׂה חסד למשׁיחו לדוד ולזרעו עד עולם׃",
      "info": ""
    }
  ]
}