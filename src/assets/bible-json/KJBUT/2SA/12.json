{
  "header": "",
  "footer": "",
  "language": "Hebrew",
  "verses": [
    {
      "book_id": "2SA",
      "book_name": "2 Samuel",
      "chapter": 12,
      "verse_start": 1,
      "verse_end": 1,
      "text": "וישׁלח יהוה את נתן אל דוד ויבא אליו ויאמר לו שׁני אנשׁים היו בעיר אחת אחד עשׁיר ואחד ראשׁ׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 12,
      "verse_start": 2,
      "verse_end": 2,
      "text": "לעשׁיר היה צאן ובקר הרבה מאד׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 12,
      "verse_start": 3,
      "verse_end": 3,
      "text": "ולרשׁ אין כל כי אם כבשׂה אחת קטנה אשׁר קנה ויחיה ותגדל עמו ועם בניו יחדו מפתו תאכל ומכסו תשׁתה ובחיקו תשׁכב ותהי לו כבת׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 12,
      "verse_start": 4,
      "verse_end": 4,
      "text": "ויבא הלך לאישׁ העשׁיר ויחמל לקחת מצאנו ומבקרו לעשׂות לארח הבא לו ויקח את כבשׂת האישׁ הראשׁ ויעשׂה לאישׁ הבא אליו׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 12,
      "verse_start": 5,
      "verse_end": 5,
      "text": "ויחר אף דוד באישׁ מאד ויאמר אל נתן חי יהוה כי בן מות האישׁ העשׂה זאת׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 12,
      "verse_start": 6,
      "verse_end": 6,
      "text": "ואת הכבשׂה ישׁלם ארבעתים עקב אשׁר עשׂה את הדבר הזה ועל אשׁר לא חמל׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 12,
      "verse_start": 7,
      "verse_end": 7,
      "text": "ויאמר נתן אל דוד אתה האישׁ כה אמר יהוה אלהי ישׂראל אנכי משׁחתיך למלך על ישׂראל ואנכי הצלתיך מיד שׁאול׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 12,
      "verse_start": 8,
      "verse_end": 8,
      "text": "ואתנה לך את בית אדניך ואת נשׁי אדניך בחיקך ואתנה לך את בית ישׂראל ויהודה ואם מעט ואספה לך כהנה וכהנה׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 12,
      "verse_start": 9,
      "verse_end": 9,
      "text": "מדוע בזית את דבר יהוה לעשׂות הרע בעינו את אוריה החתי הכית בחרב ואת אשׁתו לקחת לך לאשׁה ואתו הרגת בחרב בני עמון׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 12,
      "verse_start": 10,
      "verse_end": 10,
      "text": "ועתה לא תסור חרב מביתך עד עולם עקב כי בזתני ותקח את אשׁת אוריה החתי להיות לך לאשׁה׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 12,
      "verse_start": 11,
      "verse_end": 11,
      "text": "כה אמר יהוה הנני מקים עליך רעה מביתך ולקחתי את נשׁיך לעיניך ונתתי לרעיך ושׁכב עם נשׁיך לעיני השׁמשׁ הזאת׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 12,
      "verse_start": 12,
      "verse_end": 12,
      "text": "כי אתה עשׂית בסתר ואני אעשׂה את הדבר הזה נגד כל ישׂראל ונגד השׁמשׁ׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 12,
      "verse_start": 13,
      "verse_end": 13,
      "text": "ויאמר דוד אל נתן חטאתי ליהוה ויאמר נתן אל דוד גם יהוה העביר חטאתך לא תמות׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 12,
      "verse_start": 14,
      "verse_end": 14,
      "text": "אפס כי נאץ נאצת את איבי יהוה בדבר הזה גם הבן הילוד לך מות ימות׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 12,
      "verse_start": 15,
      "verse_end": 15,
      "text": "וילך נתן אל ביתו ויגף יהוה את הילד אשׁר ילדה אשׁת אוריה לדוד ויאנשׁ׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 12,
      "verse_start": 16,
      "verse_end": 16,
      "text": "ויבקשׁ דוד את האלהים בעד הנער ויצם דוד צום ובא ולן ושׁכב ארצה׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 12,
      "verse_start": 17,
      "verse_end": 17,
      "text": "ויקמו זקני ביתו עליו להקימו מן הארץ ולא אבה ולא ברא אתם לחם׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 12,
      "verse_start": 18,
      "verse_end": 18,
      "text": "ויהי ביום השׁביעי וימת הילד ויראו עבדי דוד להגיד לו כי מת הילד כי אמרו הנה בהיות הילד חי דברנו אליו ולא שׁמע בקולנו ואיך נאמר אליו מת הילד ועשׂה רעה׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 12,
      "verse_start": 19,
      "verse_end": 19,
      "text": "וירא דוד כי עבדיו מתלחשׁים ויבן דוד כי מת הילד ויאמר דוד אל עבדיו המת הילד ויאמרו מת׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 12,
      "verse_start": 20,
      "verse_end": 20,
      "text": "ויקם דוד מהארץ וירחץ ויסך ויחלף שׂמלתו ויבא בית יהוה וישׁתחו ויבא אל ביתו וישׁאל וישׂימו לו לחם ויאכל׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 12,
      "verse_start": 21,
      "verse_end": 21,
      "text": "ויאמרו עבדיו אליו מה הדבר הזה אשׁר עשׂיתה בעבור הילד חי צמת ותבך וכאשׁר מת הילד קמת ותאכל לחם׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 12,
      "verse_start": 22,
      "verse_end": 22,
      "text": "ויאמר בעוד הילד חי צמתי ואבכה כי אמרתי מי יודע יחנני יהוה וחי הילד׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 12,
      "verse_start": 23,
      "verse_end": 23,
      "text": "ועתה מת למה זה אני צם האוכל להשׁיבו עוד אני הלך אליו והוא לא ישׁוב אלי׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 12,
      "verse_start": 24,
      "verse_end": 24,
      "text": "וינחם דוד את בת שׁבע אשׁתו ויבא אליה וישׁכב עמה ותלד בן ויקרא את שׁמו שׁלמה ויהוה אהבו׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 12,
      "verse_start": 25,
      "verse_end": 25,
      "text": "וישׁלח ביד נתן הנביא ויקרא את שׁמו ידידיה בעבור יהוה׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 12,
      "verse_start": 26,
      "verse_end": 26,
      "text": "וילחם יואב ברבת בני עמון וילכד את עיר המלוכה׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 12,
      "verse_start": 27,
      "verse_end": 27,
      "text": "וישׁלח יואב מלאכים אל דוד ויאמר נלחמתי ברבה גם לכדתי את עיר המים׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 12,
      "verse_start": 28,
      "verse_end": 28,
      "text": "ועתה אסף את יתר העם וחנה על העיר ולכדה פן אלכד אני את העיר ונקרא שׁמי עליה׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 12,
      "verse_start": 29,
      "verse_end": 29,
      "text": "ויאסף דוד את כל העם וילך רבתה וילחם בה וילכדה׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 12,
      "verse_start": 30,
      "verse_end": 30,
      "text": "ויקח את עטרת מלכם מעל ראשׁו ומשׁקלה ככר זהב ואבן יקרה ותהי על ראשׁ דוד ושׁלל העיר הוציא הרבה מאד׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 12,
      "verse_start": 31,
      "verse_end": 31,
      "text": "ואת העם אשׁר בה הוציא וישׂם במגרה ובחרצי הברזל ובמגזרת הברזל והעביר אותם במלכן וכן יעשׂה לכל ערי בני עמון וישׁב דוד וכל העם ירושׁלם׃",
      "info": ""
    }
  ]
}