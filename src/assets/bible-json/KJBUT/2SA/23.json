{
  "header": "",
  "footer": "",
  "language": "Hebrew",
  "verses": [
    {
      "book_id": "2SA",
      "book_name": "2 Samuel",
      "chapter": 23,
      "verse_start": 1,
      "verse_end": 1,
      "text": "ואלה דברי דוד האחרנים נאם דוד בן ישׁי ונאם הגבר הקם על משׁיח אלהי יעקב ונעים זמרות ישׂראל׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 23,
      "verse_start": 2,
      "verse_end": 2,
      "text": "רוח יהוה דבר בי ומלתו על לשׁוני׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 23,
      "verse_start": 3,
      "verse_end": 3,
      "text": "אמר אלהי ישׂראל לי דבר צור ישׂראל מושׁל באדם צדיק מושׁל יראת אלהים׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 23,
      "verse_start": 4,
      "verse_end": 4,
      "text": "וכאור בקר יזרח שׁמשׁ בקר לא עבות מנגה ממטר דשׁא מארץ׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 23,
      "verse_start": 5,
      "verse_end": 5,
      "text": "כי לא כן ביתי עם אל כי ברית עולם שׂם לי ערוכה בכל ושׁמרה כי כל ישׁעי וכל חפץ כי לא יצמיח׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 23,
      "verse_start": 6,
      "verse_end": 6,
      "text": "ובליעל כקוץ מנד כלהם כי לא ביד יקחו׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 23,
      "verse_start": 7,
      "verse_end": 7,
      "text": "ואישׁ יגע בהם ימלא ברזל ועץ חנית ובאשׁ שׂרוף ישׂרפו בשׁבת׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 23,
      "verse_start": 8,
      "verse_end": 8,
      "text": "אלה שׁמות הגברים אשׁר לדוד ישׁב בשׁבת תחכמני ראשׁ השׁלשׁי הוא עדינו העצנו על שׁמנה מאות חלל בפעם אחד׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 23,
      "verse_start": 9,
      "verse_end": 9,
      "text": "ואחרו אלעזר בן דדי בן אחחי בשׁלשׁה גברים עם דוד בחרפם בפלשׁתים נאספו שׁם למלחמה ויעלו אישׁ ישׂראל׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 23,
      "verse_start": 10,
      "verse_end": 10,
      "text": "הוא קם ויך בפלשׁתים עד כי יגעה ידו ותדבק ידו אל החרב ויעשׂ יהוה תשׁועה גדולה ביום ההוא והעם ישׁבו אחריו אך לפשׁט׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 23,
      "verse_start": 11,
      "verse_end": 11,
      "text": "ואחריו שׁמא בן אגא הררי ויאספו פלשׁתים לחיה ותהי שׁם חלקת השׂדה מלאה עדשׁים והעם נס מפני פלשׁתים׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 23,
      "verse_start": 12,
      "verse_end": 12,
      "text": "ויתיצב בתוך החלקה ויצילה ויך את פלשׁתים ויעשׂ יהוה תשׁועה גדולה׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 23,
      "verse_start": 13,
      "verse_end": 13,
      "text": "וירדו שׁלשׁים מהשׁלשׁים ראשׁ ויבאו אל קציר אל דוד אל מערת עדלם וחית פלשׁתים חנה בעמק רפאים׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 23,
      "verse_start": 14,
      "verse_end": 14,
      "text": "ודוד אז במצודה ומצב פלשׁתים אז בית לחם׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 23,
      "verse_start": 15,
      "verse_end": 15,
      "text": "ויתאוה דוד ויאמר מי ישׁקני מים מבאר בית לחם אשׁר בשׁער׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 23,
      "verse_start": 16,
      "verse_end": 16,
      "text": "ויבקעו שׁלשׁת הגברים במחנה פלשׁתים וישׁאבו מים מבאר בית לחם אשׁר בשׁער וישׂאו ויבאו אל דוד ולא אבה לשׁתותם ויסך אתם ליהוה׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 23,
      "verse_start": 17,
      "verse_end": 17,
      "text": "ויאמר חלילה לי יהוה מעשׂתי זאת הדם האנשׁים ההלכים בנפשׁותם ולא אבה לשׁתותם אלה עשׂו שׁלשׁת הגברים׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 23,
      "verse_start": 18,
      "verse_end": 18,
      "text": "ואבישׁי אחי יואב בן צרויה הוא ראשׁ השׁלשׁי והוא עורר את חניתו על שׁלשׁ מאות חלל ולו שׁם בשׁלשׁה׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 23,
      "verse_start": 19,
      "verse_end": 19,
      "text": "מן השׁלשׁה הכי נכבד ויהי להם לשׂר ועד השׁלשׁה לא בא׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 23,
      "verse_start": 20,
      "verse_end": 20,
      "text": "ובניהו בן יהוידע בן אישׁ חי רב פעלים מקבצאל הוא הכה את שׁני אראל מואב והוא ירד והכה את האריה בתוך הבאר ביום השׁלג׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 23,
      "verse_start": 21,
      "verse_end": 21,
      "text": "והוא הכה את אישׁ מצרי אשׁר מראה וביד המצרי חנית וירד אליו בשׁבט ויגזל את החנית מיד המצרי ויהרגהו בחניתו׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 23,
      "verse_start": 22,
      "verse_end": 22,
      "text": "אלה עשׂה בניהו בן יהוידע ולו שׁם בשׁלשׁה הגברים׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 23,
      "verse_start": 23,
      "verse_end": 23,
      "text": "מן השׁלשׁים נכבד ואל השׁלשׁה לא בא וישׂמהו דוד אל משׁמעתו׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 23,
      "verse_start": 24,
      "verse_end": 24,
      "text": "עשׂה אל אחי יואב בשׁלשׁים אלחנן בן דדו בית לחם׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 23,
      "verse_start": 25,
      "verse_end": 25,
      "text": "שׁמה החרדי אליקא החרדי׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 23,
      "verse_start": 26,
      "verse_end": 26,
      "text": "חלץ הפלטי עירא בן עקשׁ התקועי׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 23,
      "verse_start": 27,
      "verse_end": 27,
      "text": "אביעזר הענתתי מבני החשׁתי׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 23,
      "verse_start": 28,
      "verse_end": 28,
      "text": "צלמון האחחי מהרי הנטפתי׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 23,
      "verse_start": 29,
      "verse_end": 29,
      "text": "חלב בן בענה הנטפתי אתי בן ריבי מגבעת בני בנימן׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 23,
      "verse_start": 30,
      "verse_end": 30,
      "text": "בניהו פרעתני הדי מנחלי געשׁ׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 23,
      "verse_start": 31,
      "verse_end": 31,
      "text": "אבי עלבון הערבתי עזמות הברחמי׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 23,
      "verse_start": 32,
      "verse_end": 32,
      "text": "אליחבא השׁעלבני בני ישׁן יהונתן׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 23,
      "verse_start": 33,
      "verse_end": 33,
      "text": "שׁמה ההררי אחיאם בן שׁרר האררי׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 23,
      "verse_start": 34,
      "verse_end": 34,
      "text": "אליפלט בן אחסבי בן המעכתי אליעם בן אחיתפל הגלני׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 23,
      "verse_start": 35,
      "verse_end": 35,
      "text": "חצרו הכרמלי פערי הארבי׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 23,
      "verse_start": 36,
      "verse_end": 36,
      "text": "יגאל בן נתן מצבה בני הגדי׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 23,
      "verse_start": 37,
      "verse_end": 37,
      "text": "צלק העמני נחרי הבארתי נשׂאי כלי יואב בן צריה׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 23,
      "verse_start": 38,
      "verse_end": 38,
      "text": "עירא היתרי גרב היתרי׃",
      "info": ""
    },
    {
      "book_id": "2SA",
      "book_name": "2 Samuel",
      "chapter": 23,
      "verse_start": 39,
      "verse_end": 39,
      "text": "אוריה החתי כל שׁלשׁים ושׁבעה׃",
      "info": ""
    }
  ]
}