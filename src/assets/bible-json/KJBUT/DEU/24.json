{
  "header": "",
  "footer": "",
  "language": "Hebrew",
  "verses": [
    {
      "book_id": "DEU",
      "book_name": "Deuteronomy",
      "chapter": 24,
      "verse_start": 1,
      "verse_end": 1,
      "text": "כי יקח אישׁ אשׁה ובעלה והיה אם לא תמצא חן בעיניו כי מצא בה ערות דבר וכתב לה ספר כריתת ונתן בידה ושׁלחה מביתו׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 24,
      "verse_start": 2,
      "verse_end": 2,
      "text": "ויצאה מביתו והלכה והיתה לאישׁ אחר׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 24,
      "verse_start": 3,
      "verse_end": 3,
      "text": "ושׂנאה האישׁ האחרון וכתב לה ספר כריתת ונתן בידה ושׁלחה מביתו או כי ימות האישׁ האחרון אשׁר לקחה לו לאשׁה׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 24,
      "verse_start": 4,
      "verse_end": 4,
      "text": "לא יוכל בעלה הראשׁון אשׁר שׁלחה לשׁוב לקחתה להיות לו לאשׁה אחרי אשׁר הטמאה כי תועבה הוא לפני יהוה ולא תחטיא את הארץ אשׁר יהוה אלהיך נתן לך נחלה׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 24,
      "verse_start": 5,
      "verse_end": 5,
      "text": "כי יקח אישׁ אשׁה חדשׁה לא יצא בצבא ולא יעבר עליו לכל דבר נקי יהיה לביתו שׁנה אחת ושׂמח את אשׁתו אשׁר לקח׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 24,
      "verse_start": 6,
      "verse_end": 6,
      "text": "לא יחבל רחים ורכב כי נפשׁ הוא חבל׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 24,
      "verse_start": 7,
      "verse_end": 7,
      "text": "כי ימצא אישׁ גנב נפשׁ מאחיו מבני ישׂראל והתעמר בו ומכרו ומת הגנב ההוא ובערת הרע מקרבך׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 24,
      "verse_start": 8,
      "verse_end": 8,
      "text": "השׁמר בנגע הצרעת לשׁמר מאד ולעשׂות ככל אשׁר יורו אתכם הכהנים הלוים כאשׁר צויתם תשׁמרו לעשׂות׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 24,
      "verse_start": 9,
      "verse_end": 9,
      "text": "זכור את אשׁר עשׂה יהוה אלהיך למרים בדרך בצאתכם ממצרים׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 24,
      "verse_start": 10,
      "verse_end": 10,
      "text": "כי תשׁה ברעך משׁאת מאומה לא תבא אל ביתו לעבט עבטו׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 24,
      "verse_start": 11,
      "verse_end": 11,
      "text": "בחוץ תעמד והאישׁ אשׁר אתה נשׁה בו יוציא אליך את העבוט החוצה׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 24,
      "verse_start": 12,
      "verse_end": 12,
      "text": "ואם אישׁ עני הוא לא תשׁכב בעבטו׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 24,
      "verse_start": 13,
      "verse_end": 13,
      "text": "השׁב תשׁיב לו את העבוט כבוא השׁמשׁ ושׁכב בשׂלמתו וברכך ולך תהיה צדקה לפני יהוה אלהיך׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 24,
      "verse_start": 14,
      "verse_end": 14,
      "text": "לא תעשׁק שׂכיר עני ואביון מאחיך או מגרך אשׁר בארצך בשׁעריך׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 24,
      "verse_start": 15,
      "verse_end": 15,
      "text": "ביומו תתן שׂכרו ולא תבוא עליו השׁמשׁ כי עני הוא ואליו הוא נשׂא את נפשׁו ולא יקרא עליך אל יהוה והיה בך חטא׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 24,
      "verse_start": 16,
      "verse_end": 16,
      "text": "לא יומתו אבות על בנים ובנים לא יומתו על אבות אישׁ בחטאו יומתו׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 24,
      "verse_start": 17,
      "verse_end": 17,
      "text": "לא תטה משׁפט גר יתום ולא תחבל בגד אלמנה׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 24,
      "verse_start": 18,
      "verse_end": 18,
      "text": "וזכרת כי עבד היית במצרים ויפדך יהוה אלהיך משׁם על כן אנכי מצוך לעשׂות את הדבר הזה׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 24,
      "verse_start": 19,
      "verse_end": 19,
      "text": "כי תקצר קצירך בשׂדך ושׁכחת עמר בשׂדה לא תשׁוב לקחתו לגר ליתום ולאלמנה יהיה למען יברכך יהוה אלהיך בכל מעשׂה ידיך׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 24,
      "verse_start": 20,
      "verse_end": 20,
      "text": "כי תחבט זיתך לא תפאר אחריך לגר ליתום ולאלמנה יהיה׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 24,
      "verse_start": 21,
      "verse_end": 21,
      "text": "כי תבצר כרמך לא תעולל אחריך לגר ליתום ולאלמנה יהיה׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 24,
      "verse_start": 22,
      "verse_end": 22,
      "text": "וזכרת כי עבד היית בארץ מצרים על כן אנכי מצוך לעשׂות את הדבר הזה׃",
      "info": ""
    }
  ]
}