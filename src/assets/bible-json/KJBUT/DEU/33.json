{
  "header": "",
  "footer": "",
  "language": "Hebrew",
  "verses": [
    {
      "book_id": "DEU",
      "book_name": "Deuteronomy",
      "chapter": 33,
      "verse_start": 1,
      "verse_end": 1,
      "text": "וזאת הברכה אשׁר ברך משׁה אישׁ האלהים את בני ישׂראל לפני מותו׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 33,
      "verse_start": 2,
      "verse_end": 2,
      "text": "ויאמר יהוה מסיני בא וזרח משׂעיר למו הופיע מהר פארן ואתה מרבבת קדשׁ מימינו אשׁדת׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 33,
      "verse_start": 3,
      "verse_end": 3,
      "text": "אף חבב עמים כל קדשׁיו בידך והם תכו לרגלך ישׂא מדברתיך׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 33,
      "verse_start": 4,
      "verse_end": 4,
      "text": "תורה צוה לנו משׁה מורשׁה קהלת יעקב׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 33,
      "verse_start": 5,
      "verse_end": 5,
      "text": "ויהי בישׁרון מלך בהתאסף ראשׁי עם יחד שׁבטי ישׂראל׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 33,
      "verse_start": 6,
      "verse_end": 6,
      "text": "יחי ראובן ואל ימת ויהי מתיו מספר׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 33,
      "verse_start": 7,
      "verse_end": 7,
      "text": "וזאת ליהודה ויאמר שׁמע יהוה קול יהודה ואל עמו תביאנו ידיו רב לו ועזר מצריו תהיה׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 33,
      "verse_start": 8,
      "verse_end": 8,
      "text": "וללוי אמר תמיך ואוריך לאישׁ חסידך אשׁר נסיתו במסה תריבהו על מי מריבה׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 33,
      "verse_start": 9,
      "verse_end": 9,
      "text": "האמר לאביו ולאמו לא ראיתיו ואת אחיו לא הכיר ואת בנו לא ידע כי שׁמרו אמרתך ובריתך ינצרו׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 33,
      "verse_start": 10,
      "verse_end": 10,
      "text": "יורו משׁפטיך ליעקב ותורתך לישׂראל ישׂימו קטורה באפך וכליל על מזבחך׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 33,
      "verse_start": 11,
      "verse_end": 11,
      "text": "ברך יהוה חילו ופעל ידיו תרצה מחץ מתנים קמיו ומשׂנאיו מן יקומון׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 33,
      "verse_start": 12,
      "verse_end": 12,
      "text": "לבנימן אמר ידיד יהוה ישׁכן לבטח עליו חפף עליו כל היום ובין כתפיו שׁכן׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 33,
      "verse_start": 13,
      "verse_end": 13,
      "text": "וליוסף אמר מברכת יהוה ארצו ממגד שׁמים מטל ומתהום רבצת תחת׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 33,
      "verse_start": 14,
      "verse_end": 14,
      "text": "וממגד תבואת שׁמשׁ וממגד גרשׁ ירחים׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 33,
      "verse_start": 15,
      "verse_end": 15,
      "text": "ומראשׁ הררי קדם וממגד גבעות עולם׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 33,
      "verse_start": 16,
      "verse_end": 16,
      "text": "וממגד ארץ ומלאה ורצון שׁכני סנה תבואתה לראשׁ יוסף ולקדקד נזיר אחיו׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 33,
      "verse_start": 17,
      "verse_end": 17,
      "text": "בכור שׁורו הדר לו וקרני ראם קרניו בהם עמים ינגח יחדו אפסי ארץ והם רבבות אפרים והם אלפי מנשׁה׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 33,
      "verse_start": 18,
      "verse_end": 18,
      "text": "ולזבולן אמר שׂמח זבולן בצאתך וישׂשכר באהליך׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 33,
      "verse_start": 19,
      "verse_end": 19,
      "text": "עמים הר יקראו שׁם יזבחו זבחי צדק כי שׁפע ימים יינקו ושׂפני טמוני חול׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 33,
      "verse_start": 20,
      "verse_end": 20,
      "text": "ולגד אמר ברוך מרחיב גד כלביא שׁכן וטרף זרוע אף קדקד׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 33,
      "verse_start": 21,
      "verse_end": 21,
      "text": "וירא ראשׁית לו כי שׁם חלקת מחקק ספון ויתא ראשׁי עם צדקת יהוה עשׂה ומשׁפטיו עם ישׂראל׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 33,
      "verse_start": 22,
      "verse_end": 22,
      "text": "ולדן אמר דן גור אריה יזנק מן הבשׁן׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 33,
      "verse_start": 23,
      "verse_end": 23,
      "text": "ולנפתלי אמר נפתלי שׂבע רצון ומלא ברכת יהוה ים ודרום ירשׁה׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 33,
      "verse_start": 24,
      "verse_end": 24,
      "text": "ולאשׁר אמר ברוך מבנים אשׁר יהי רצוי אחיו וטבל בשׁמן רגלו׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 33,
      "verse_start": 25,
      "verse_end": 25,
      "text": "ברזל ונחשׁת מנעלך וכימיך דבאך׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 33,
      "verse_start": 26,
      "verse_end": 26,
      "text": "אין כאל ישׁרון רכב שׁמים בעזרך ובגאותו שׁחקים׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 33,
      "verse_start": 27,
      "verse_end": 27,
      "text": "מענה אלהי קדם ומתחת זרעת עולם ויגרשׁ מפניך אויב ויאמר השׁמד׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 33,
      "verse_start": 28,
      "verse_end": 28,
      "text": "וישׁכן ישׂראל בטח בדד עין יעקב אל ארץ דגן ותירושׁ אף שׁמיו יערפו טל׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 33,
      "verse_start": 29,
      "verse_end": 29,
      "text": "אשׁריך ישׂראל מי כמוך עם נושׁע ביהוה מגן עזרך ואשׁר חרב גאותך ויכחשׁו איביך לך ואתה על במותימו תדרך׃",
      "info": ""
    }
  ]
}