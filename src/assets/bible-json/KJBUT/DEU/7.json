{
  "header": "",
  "footer": "",
  "language": "Hebrew",
  "verses": [
    {
      "book_id": "DEU",
      "book_name": "Deuteronomy",
      "chapter": 7,
      "verse_start": 1,
      "verse_end": 1,
      "text": "כי יביאך יהוה אלהיך אל הארץ אשׁר אתה בא שׁמה לרשׁתה ונשׁל גוים רבים מפניך החתי והגרגשׁי והאמרי והכנעני והפרזי והחוי והיבוסי שׁבעה גוים רבים ועצומים ממך׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 7,
      "verse_start": 2,
      "verse_end": 2,
      "text": "ונתנם יהוה אלהיך לפניך והכיתם החרם תחרים אתם לא תכרת להם ברית ולא תחנם׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 7,
      "verse_start": 3,
      "verse_end": 3,
      "text": "ולא תתחתן בם בתך לא תתן לבנו ובתו לא תקח לבנך׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 7,
      "verse_start": 4,
      "verse_end": 4,
      "text": "כי יסיר את בנך מאחרי ועבדו אלהים אחרים וחרה אף יהוה בכם והשׁמידך מהר׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 7,
      "verse_start": 5,
      "verse_end": 5,
      "text": "כי אם כה תעשׂו להם מזבחתיהם תתצו ומצבתם תשׁברו ואשׁירהם תגדעון ופסיליהם תשׂרפון באשׁ׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 7,
      "verse_start": 6,
      "verse_end": 6,
      "text": "כי עם קדושׁ אתה ליהוה אלהיך בך בחר יהוה אלהיך להיות לו לעם סגלה מכל העמים אשׁר על פני האדמה׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 7,
      "verse_start": 7,
      "verse_end": 7,
      "text": "לא מרבכם מכל העמים חשׁק יהוה בכם ויבחר בכם כי אתם המעט מכל העמים׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 7,
      "verse_start": 8,
      "verse_end": 8,
      "text": "כי מאהבת יהוה אתכם ומשׁמרו את השׁבעה אשׁר נשׁבע לאבתיכם הוציא יהוה אתכם ביד חזקה ויפדך מבית עבדים מיד פרעה מלך מצרים׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 7,
      "verse_start": 9,
      "verse_end": 9,
      "text": "וידעת כי יהוה אלהיך הוא האלהים האל הנאמן שׁמר הברית והחסד לאהביו ולשׁמרי מצותו לאלף דור׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 7,
      "verse_start": 10,
      "verse_end": 10,
      "text": "ומשׁלם לשׂנאיו אל פניו להאבידו לא יאחר לשׂנאו אל פניו ישׁלם׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 7,
      "verse_start": 11,
      "verse_end": 11,
      "text": "ושׁמרת את המצוה ואת החקים ואת המשׁפטים אשׁר אנכי מצוך היום לעשׂותם׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 7,
      "verse_start": 12,
      "verse_end": 12,
      "text": "והיה עקב תשׁמעון את המשׁפטים האלה ושׁמרתם ועשׂיתם אתם ושׁמר יהוה אלהיך לך את הברית ואת החסד אשׁר נשׁבע לאבתיך׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 7,
      "verse_start": 13,
      "verse_end": 13,
      "text": "ואהבך וברכך והרבך וברך פרי בטנך ופרי אדמתך דגנך ותירשׁך ויצהרך שׁגר אלפיך ועשׁתרת צאנך על האדמה אשׁר נשׁבע לאבתיך לתת׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 7,
      "verse_start": 14,
      "verse_end": 14,
      "text": "ברוך תהיה מכל העמים לא יהיה בך עקר ועקרה ובבהמתך׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 7,
      "verse_start": 15,
      "verse_end": 15,
      "text": "והסיר יהוה ממך כל חלי וכל מדוי מצרים הרעים אשׁר ידעת לא ישׂימם בך ונתנם בכל שׂנאיך׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 7,
      "verse_start": 16,
      "verse_end": 16,
      "text": "ואכלת את כל העמים אשׁר יהוה אלהיך נתן לך לא תחוס עינך עליהם ולא תעבד את אלהיהם כי מוקשׁ הוא׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 7,
      "verse_start": 17,
      "verse_end": 17,
      "text": "כי תאמר בלבבך רבים הגוים האלה ממני איכה אוכל להורישׁם׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 7,
      "verse_start": 18,
      "verse_end": 18,
      "text": "לא תירא מהם זכר תזכר את אשׁר עשׂה יהוה אלהיך לפרעה ולכל מצרים׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 7,
      "verse_start": 19,
      "verse_end": 19,
      "text": "המסת הגדלת אשׁר ראו עיניך והאתת והמפתים והיד החזקה והזרע הנטויה אשׁר הוצאך יהוה אלהיך כן יעשׂה יהוה אלהיך לכל העמים אשׁר אתה ירא מפניהם׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 7,
      "verse_start": 20,
      "verse_end": 20,
      "text": "וגם את הצרעה ישׁלח יהוה אלהיך בם עד אבד הנשׁארים והנסתרים מפניך׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 7,
      "verse_start": 21,
      "verse_end": 21,
      "text": "לא תערץ מפניהם כי יהוה אלהיך בקרבך אל גדול ונורא׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 7,
      "verse_start": 22,
      "verse_end": 22,
      "text": "ונשׁל יהוה אלהיך את הגוים האל מפניך מעט מעט לא תוכל כלתם מהר פן תרבה עליך חית השׂדה׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 7,
      "verse_start": 23,
      "verse_end": 23,
      "text": "ונתנם יהוה אלהיך לפניך והמם מהומה גדלה עד השׁמדם׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 7,
      "verse_start": 24,
      "verse_end": 24,
      "text": "ונתן מלכיהם בידך והאבדת את שׁמם מתחת השׁמים לא יתיצב אישׁ בפניך עד השׁמדך אתם׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 7,
      "verse_start": 25,
      "verse_end": 25,
      "text": "פסילי אלהיהם תשׂרפון באשׁ לא תחמד כסף וזהב עליהם ולקחת לך פן תוקשׁ בו כי תועבת יהוה אלהיך הוא׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 7,
      "verse_start": 26,
      "verse_end": 26,
      "text": "ולא תביא תועבה אל ביתך והיית חרם כמהו שׁקץ תשׁקצנו ותעב תתעבנו כי חרם הוא׃",
      "info": ""
    }
  ]
}