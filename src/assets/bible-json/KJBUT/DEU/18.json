{
  "header": "",
  "footer": "",
  "language": "Hebrew",
  "verses": [
    {
      "book_id": "DEU",
      "book_name": "Deuteronomy",
      "chapter": 18,
      "verse_start": 1,
      "verse_end": 1,
      "text": "לא יהיה לכהנים הלוים כל שׁבט לוי חלק ונחלה עם ישׂראל אשׁי יהוה ונחלתו יאכלון׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 18,
      "verse_start": 2,
      "verse_end": 2,
      "text": "ונחלה לא יהיה לו בקרב אחיו יהוה הוא נחלתו כאשׁר דבר׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 18,
      "verse_start": 3,
      "verse_end": 3,
      "text": "וזה יהיה משׁפט הכהנים מאת העם מאת זבחי הזבח אם שׁור אם שׂה ונתן לכהן הזרע והלחיים והקבה׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 18,
      "verse_start": 4,
      "verse_end": 4,
      "text": "ראשׁית דגנך תירשׁך ויצהרך וראשׁית גז צאנך תתן׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 18,
      "verse_start": 5,
      "verse_end": 5,
      "text": "כי בו בחר יהוה אלהיך מכל שׁבטיך לעמד לשׁרת בשׁם יהוה הוא ובניו כל הימים׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 18,
      "verse_start": 6,
      "verse_end": 6,
      "text": "וכי יבא הלוי מאחד שׁעריך מכל ישׂראל אשׁר הוא גר שׁם ובא בכל אות נפשׁו אל המקום אשׁר יבחר יהוה׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 18,
      "verse_start": 7,
      "verse_end": 7,
      "text": "ושׁרת בשׁם יהוה אלהיו ככל אחיו הלוים העמדים שׁם לפני יהוה׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 18,
      "verse_start": 8,
      "verse_end": 8,
      "text": "חלק כחלק יאכלו לבד ממכריו על האבות׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 18,
      "verse_start": 9,
      "verse_end": 9,
      "text": "כי אתה בא אל הארץ אשׁר יהוה אלהיך נתן לך לא תלמד לעשׂות כתועבת הגוים ההם׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 18,
      "verse_start": 10,
      "verse_end": 10,
      "text": "לא ימצא בך מעביר בנו ובתו באשׁ קסם קסמים מעונן ומנחשׁ ומכשׁף׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 18,
      "verse_start": 11,
      "verse_end": 11,
      "text": "וחבר חבר ושׁאל אוב וידעני ודרשׁ אל המתים׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 18,
      "verse_start": 12,
      "verse_end": 12,
      "text": "כי תועבת יהוה כל עשׂה אלה ובגלל התועבת האלה יהוה אלהיך מורישׁ אותם מפניך׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 18,
      "verse_start": 13,
      "verse_end": 13,
      "text": "תמים תהיה עם יהוה אלהיך׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 18,
      "verse_start": 14,
      "verse_end": 14,
      "text": "כי הגוים האלה אשׁר אתה יורשׁ אותם אל מעננים ואל קסמים ישׁמעו ואתה לא כן נתן לך יהוה אלהיך׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 18,
      "verse_start": 15,
      "verse_end": 15,
      "text": "נביא מקרבך מאחיך כמני יקים לך יהוה אלהיך אליו תשׁמעון׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 18,
      "verse_start": 16,
      "verse_end": 16,
      "text": "ככל אשׁר שׁאלת מעם יהוה אלהיך בחרב ביום הקהל לאמר לא אסף לשׁמע את קול יהוה אלהי ואת האשׁ הגדלה הזאת לא אראה עוד ולא אמות׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 18,
      "verse_start": 17,
      "verse_end": 17,
      "text": "ויאמר יהוה אלי היטיבו אשׁר דברו׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 18,
      "verse_start": 18,
      "verse_end": 18,
      "text": "נביא אקים להם מקרב אחיהם כמוך ונתתי דברי בפיו ודבר אליהם את כל אשׁר אצונו׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 18,
      "verse_start": 19,
      "verse_end": 19,
      "text": "והיה האישׁ אשׁר לא ישׁמע אל דברי אשׁר ידבר בשׁמי אנכי אדרשׁ מעמו׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 18,
      "verse_start": 20,
      "verse_end": 20,
      "text": "אך הנביא אשׁר יזיד לדבר דבר בשׁמי את אשׁר לא צויתיו לדבר ואשׁר ידבר בשׁם אלהים אחרים ומת הנביא ההוא׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 18,
      "verse_start": 21,
      "verse_end": 21,
      "text": "וכי תאמר בלבבך איכה נדע את הדבר אשׁר לא דברו יהוה׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 18,
      "verse_start": 22,
      "verse_end": 22,
      "text": "אשׁר ידבר הנביא בשׁם יהוה ולא יהיה הדבר ולא יבא הוא הדבר אשׁר לא דברו יהוה בזדון דברו הנביא לא תגור ממנו׃",
      "info": ""
    }
  ]
}