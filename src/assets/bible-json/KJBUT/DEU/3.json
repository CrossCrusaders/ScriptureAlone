{
  "header": "",
  "footer": "",
  "language": "Hebrew",
  "verses": [
    {
      "book_id": "DEU",
      "book_name": "Deuteronomy",
      "chapter": 3,
      "verse_start": 1,
      "verse_end": 1,
      "text": "ונפן ונעל דרך הבשׁן ויצא עוג מלך הבשׁן לקראתנו הוא וכל עמו למלחמה אדרעי׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 3,
      "verse_start": 2,
      "verse_end": 2,
      "text": "ויאמר יהוה אלי אל תירא אתו כי בידך נתתי אתו ואת כל עמו ואת ארצו ועשׂית לו כאשׁר עשׂית לסיחן מלך האמרי אשׁר יושׁב בחשׁבון׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 3,
      "verse_start": 3,
      "verse_end": 3,
      "text": "ויתן יהוה אלהינו בידנו גם את עוג מלך הבשׁן ואת כל עמו ונכהו עד בלתי השׁאיר לו שׂריד׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 3,
      "verse_start": 4,
      "verse_end": 4,
      "text": "ונלכד את כל עריו בעת ההוא לא היתה קריה אשׁר לא לקחנו מאתם שׁשׁים עיר כל חבל ארגב ממלכת עוג בבשׁן׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 3,
      "verse_start": 5,
      "verse_end": 5,
      "text": "כל אלה ערים בצרת חומה גבהה דלתים ובריח לבד מערי הפרזי הרבה מאד׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 3,
      "verse_start": 6,
      "verse_end": 6,
      "text": "ונחרם אותם כאשׁר עשׂינו לסיחן מלך חשׁבון החרם כל עיר מתם הנשׁים והטף׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 3,
      "verse_start": 7,
      "verse_end": 7,
      "text": "וכל הבהמה ושׁלל הערים בזונו׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 3,
      "verse_start": 8,
      "verse_end": 8,
      "text": "ונקח בעת ההוא את הארץ מיד שׁני מלכי האמרי אשׁר בעבר הירדן מנחל ארנן עד הר חרמון׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 3,
      "verse_start": 9,
      "verse_end": 9,
      "text": "צידנים יקראו לחרמון שׂרין והאמרי יקראו לו שׂניר׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 3,
      "verse_start": 10,
      "verse_end": 10,
      "text": "כל ערי המישׁר וכל הגלעד וכל הבשׁן עד סלכה ואדרעי ערי ממלכת עוג בבשׁן׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 3,
      "verse_start": 11,
      "verse_end": 11,
      "text": "כי רק עוג מלך הבשׁן נשׁאר מיתר הרפאים הנה ערשׂו ערשׂ ברזל הלה הוא ברבת בני עמון תשׁע אמות ארכה וארבע אמות רחבה באמת אישׁ׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 3,
      "verse_start": 12,
      "verse_end": 12,
      "text": "ואת הארץ הזאת ירשׁנו בעת ההוא מערער אשׁר על נחל ארנן וחצי הר הגלעד ועריו נתתי לראובני ולגדי׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 3,
      "verse_start": 13,
      "verse_end": 13,
      "text": "ויתר הגלעד וכל הבשׁן ממלכת עוג נתתי לחצי שׁבט המנשׁה כל חבל הארגב לכל הבשׁן ההוא יקרא ארץ רפאים׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 3,
      "verse_start": 14,
      "verse_end": 14,
      "text": "יאיר בן מנשׁה לקח את כל חבל ארגב עד גבול הגשׁורי והמעכתי ויקרא אתם על שׁמו את הבשׁן חות יאיר עד היום הזה׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 3,
      "verse_start": 15,
      "verse_end": 15,
      "text": "ולמכיר נתתי את הגלעד׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 3,
      "verse_start": 16,
      "verse_end": 16,
      "text": "ולראובני ולגדי נתתי מן הגלעד ועד נחל ארנן תוך הנחל וגבל ועד יבק הנחל גבול בני עמון׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 3,
      "verse_start": 17,
      "verse_end": 17,
      "text": "והערבה והירדן וגבל מכנרת ועד ים הערבה ים המלח תחת אשׁדת הפסגה מזרחה׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 3,
      "verse_start": 18,
      "verse_end": 18,
      "text": "ואצו אתכם בעת ההוא לאמר יהוה אלהיכם נתן לכם את הארץ הזאת לרשׁתה חלוצים תעברו לפני אחיכם בני ישׂראל כל בני חיל׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 3,
      "verse_start": 19,
      "verse_end": 19,
      "text": "רק נשׁיכם וטפכם ומקנכם ידעתי כי מקנה רב לכם ישׁבו בעריכם אשׁר נתתי׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 3,
      "verse_start": 20,
      "verse_end": 20,
      "text": "עד אשׁר יניח יהוה לאחיכם ככם וירשׁו גם הם את הארץ אשׁר יהוה אלהיכם נתן להם בעבר הירדן ושׁבתם אישׁ לירשׁתו אשׁר נתתי׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 3,
      "verse_start": 21,
      "verse_end": 21,
      "text": "ואת יהושׁוע צויתי בעת ההוא לאמר עיניך הראת את כל אשׁר עשׂה יהוה אלהיכם לשׁני המלכים האלה כן יעשׂה יהוה לכל הממלכות אשׁר אתה עבר שׁמה׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 3,
      "verse_start": 22,
      "verse_end": 22,
      "text": "לא תיראום כי יהוה אלהיכם הוא הנלחם׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 3,
      "verse_start": 23,
      "verse_end": 23,
      "text": "ואתחנן אל יהוה בעת ההוא לאמר׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 3,
      "verse_start": 24,
      "verse_end": 24,
      "text": "אדני יהוה אתה החלות להראות את עבדך את גדלך ואת ידך החזקה אשׁר מי אל בשׁמים ובארץ אשׁר יעשׂה כמעשׂיך וכגבורתך׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 3,
      "verse_start": 25,
      "verse_end": 25,
      "text": "אעברה נא ואראה את הארץ הטובה אשׁר בעבר הירדן ההר הטוב הזה והלבנן׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 3,
      "verse_start": 26,
      "verse_end": 26,
      "text": "ויתעבר יהוה בי למענכם ולא שׁמע אלי ויאמר יהוה אלי רב לך אל תוסף דבר אלי עוד בדבר הזה׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 3,
      "verse_start": 27,
      "verse_end": 27,
      "text": "עלה ראשׁ הפסגה ושׂא עיניך ימה וצפנה ותימנה ומזרחה וראה בעיניך כי לא תעבר את הירדן הזה׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 3,
      "verse_start": 28,
      "verse_end": 28,
      "text": "וצו את יהושׁע וחזקהו ואמצהו כי הוא יעבר לפני העם הזה והוא ינחיל אותם את הארץ אשׁר תראה׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 3,
      "verse_start": 29,
      "verse_end": 29,
      "text": "ונשׁב בגיא מול בית פעור׃",
      "info": ""
    }
  ]
}