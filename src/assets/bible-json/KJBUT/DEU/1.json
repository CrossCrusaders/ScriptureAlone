{
  "header": "",
  "footer": "",
  "language": "Hebrew",
  "verses": [
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 1,
      "verse_end": 1,
      "text": "אלה הדברים אשׁר דבר משׁה אל כל ישׂראל בעבר הירדן במדבר בערבה מול סוף בין פארן ובין תפל ולבן וחצרת ודי זהב׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 2,
      "verse_end": 2,
      "text": "אחד עשׂר יום מחרב דרך הר שׂעיר עד קדשׁ ברנע׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 3,
      "verse_end": 3,
      "text": "ויהי בארבעים שׁנה בעשׁתי עשׂר חדשׁ באחד לחדשׁ דבר משׁה אל בני ישׂראל ככל אשׁר צוה יהוה אתו אלהם׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 4,
      "verse_end": 4,
      "text": "אחרי הכתו את סיחן מלך האמרי אשׁר יושׁב בחשׁבון ואת עוג מלך הבשׁן אשׁר יושׁב בעשׁתרת באדרעי׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 5,
      "verse_end": 5,
      "text": "בעבר הירדן בארץ מואב הואיל משׁה באר את התורה הזאת לאמר׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 6,
      "verse_end": 6,
      "text": "יהוה אלהינו דבר אלינו בחרב לאמר רב לכם שׁבת בהר הזה׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 7,
      "verse_end": 7,
      "text": "פנו וסעו לכם ובאו הר האמרי ואל כל שׁכניו בערבה בהר ובשׁפלה ובנגב ובחוף הים ארץ הכנעני והלבנון עד הנהר הגדל נהר פרת׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 8,
      "verse_end": 8,
      "text": "ראה נתתי לפניכם את הארץ באו ורשׁו את הארץ אשׁר נשׁבע יהוה לאבתיכם לאברהם ליצחק וליעקב לתת להם ולזרעם אחריהם׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 9,
      "verse_end": 9,
      "text": "ואמר אלכם בעת ההוא לאמר לא אוכל לבדי שׂאת אתכם׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 10,
      "verse_end": 10,
      "text": "יהוה אלהיכם הרבה אתכם והנכם היום ככוכבי השׁמים לרב׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 11,
      "verse_end": 11,
      "text": "יהוה אלהי אבותכם יסף עליכם ככם אלף פעמים ויברך אתכם כאשׁר דבר׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 12,
      "verse_end": 12,
      "text": "איכה אשׂא לבדי טרחכם ומשׂאכם וריבכם׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 13,
      "verse_end": 13,
      "text": "הבו לכם אנשׁים חכמים ונבנים וידעים לשׁבטיכם ואשׂימם בראשׁיכם׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 14,
      "verse_end": 14,
      "text": "ותענו אתי ותאמרו טוב הדבר אשׁר דברת לעשׂות׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 15,
      "verse_end": 15,
      "text": "ואקח את ראשׁי שׁבטיכם אנשׁים חכמים וידעים ואתן אותם ראשׁים עליכם שׂרי אלפים ושׂרי מאות ושׂרי חמשׁים ושׂרי עשׂרת ושׁטרים לשׁבטיכם׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 16,
      "verse_end": 16,
      "text": "ואצוה את שׁפטיכם בעת ההוא לאמר שׁמע בין אחיכם ושׁפטתם צדק בין אישׁ ובין אחיו ובין גרו׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 17,
      "verse_end": 17,
      "text": "לא תכירו פנים במשׁפט כקטן כגדל תשׁמעון לא תגורו מפני אישׁ כי המשׁפט לאלהים הוא והדבר אשׁר יקשׁה מכם תקרבון אלי ושׁמעתיו׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 18,
      "verse_end": 18,
      "text": "ואצוה אתכם בעת ההוא את כל הדברים אשׁר תעשׂון׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 19,
      "verse_end": 19,
      "text": "ונסע מחרב ונלך את כל המדבר הגדול והנורא ההוא אשׁר ראיתם דרך הר האמרי כאשׁר צוה יהוה אלהינו אתנו ונבא עד קדשׁ ברנע׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 20,
      "verse_end": 20,
      "text": "ואמר אלכם באתם עד הר האמרי אשׁר יהוה אלהינו נתן׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 21,
      "verse_end": 21,
      "text": "ראה נתן יהוה אלהיך לפניך את הארץ עלה רשׁ כאשׁר דבר יהוה אלהי אבתיך לך אל תירא ואל תחת׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 22,
      "verse_end": 22,
      "text": "ותקרבון אלי כלכם ותאמרו נשׁלחה אנשׁים לפנינו ויחפרו לנו את הארץ וישׁבו אתנו דבר את הדרך אשׁר נעלה בה ואת הערים אשׁר נבא אליהן׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 23,
      "verse_end": 23,
      "text": "וייטב בעיני הדבר ואקח מכם שׁנים עשׂר אנשׁים אישׁ אחד לשׁבט׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 24,
      "verse_end": 24,
      "text": "ויפנו ויעלו ההרה ויבאו עד נחל אשׁכל וירגלו אתה׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 25,
      "verse_end": 25,
      "text": "ויקחו בידם מפרי הארץ ויורדו אלינו וישׁבו אתנו דבר ויאמרו טובה הארץ אשׁר יהוה אלהינו נתן׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 26,
      "verse_end": 26,
      "text": "ולא אביתם לעלת ותמרו את פי יהוה אלהיכם׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 27,
      "verse_end": 27,
      "text": "ותרגנו באהליכם ותאמרו בשׂנאת יהוה אתנו הוציאנו מארץ מצרים לתת אתנו ביד האמרי להשׁמידנו׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 28,
      "verse_end": 28,
      "text": "אנה אנחנו עלים אחינו המסו את לבבנו לאמר עם גדול ורם ממנו ערים גדלת ובצורת בשׁמים וגם בני ענקים ראינו שׁם׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 29,
      "verse_end": 29,
      "text": "ואמר אלכם לא תערצון ולא תיראון מהם׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 30,
      "verse_end": 30,
      "text": "יהוה אלהיכם ההלך לפניכם הוא ילחם לכם ככל אשׁר עשׂה אתכם במצרים לעיניכם׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 31,
      "verse_end": 31,
      "text": "ובמדבר אשׁר ראית אשׁר נשׂאך יהוה אלהיך כאשׁר ישׂא אישׁ את בנו בכל הדרך אשׁר הלכתם עד באכם עד המקום הזה׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 32,
      "verse_end": 32,
      "text": "ובדבר הזה אינכם מאמינם ביהוה אלהיכם׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 33,
      "verse_end": 33,
      "text": "ההלך לפניכם בדרך לתור לכם מקום לחנתכם באשׁ לילה לראתכם בדרך אשׁר תלכו בה ובענן יומם׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 34,
      "verse_end": 34,
      "text": "וישׁמע יהוה את קול דבריכם ויקצף וישׁבע לאמר׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 35,
      "verse_end": 35,
      "text": "אם יראה אישׁ באנשׁים האלה הדור הרע הזה את הארץ הטובה אשׁר נשׁבעתי לתת לאבתיכם׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 36,
      "verse_end": 36,
      "text": "זולתי כלב בן יפנה הוא יראנה ולו אתן את הארץ אשׁר דרך בה ולבניו יען אשׁר מלא אחרי יהוה׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 37,
      "verse_end": 37,
      "text": "גם בי התאנף יהוה בגללכם לאמר גם אתה לא תבא שׁם׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 38,
      "verse_end": 38,
      "text": "יהושׁע בן נון העמד לפניך הוא יבא שׁמה אתו חזק כי הוא ינחלנה את ישׂראל׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 39,
      "verse_end": 39,
      "text": "וטפכם אשׁר אמרתם לבז יהיה ובניכם אשׁר לא ידעו היום טוב ורע המה יבאו שׁמה ולהם אתננה והם יירשׁוה׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 40,
      "verse_end": 40,
      "text": "ואתם פנו לכם וסעו המדברה דרך ים סוף׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 41,
      "verse_end": 41,
      "text": "ותענו ותאמרו אלי חטאנו ליהוה אנחנו נעלה ונלחמנו ככל אשׁר צונו יהוה אלהינו ותחגרו אישׁ את כלי מלחמתו ותהינו לעלת ההרה׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 42,
      "verse_end": 42,
      "text": "ויאמר יהוה אלי אמר להם לא תעלו ולא תלחמו כי אינני בקרבכם ולא תנגפו לפני איביכם׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 43,
      "verse_end": 43,
      "text": "ואדבר אליכם ולא שׁמעתם ותמרו את פי יהוה ותזדו ותעלו ההרה׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 44,
      "verse_end": 44,
      "text": "ויצא האמרי הישׁב בהר ההוא לקראתכם וירדפו אתכם כאשׁר תעשׂינה הדברים ויכתו אתכם בשׂעיר עד חרמה׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 45,
      "verse_end": 45,
      "text": "ותשׁבו ותבכו לפני יהוה ולא שׁמע יהוה בקלכם ולא האזין אליכם׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 1,
      "verse_start": 46,
      "verse_end": 46,
      "text": "ותשׁבו בקדשׁ ימים רבים כימים אשׁר ישׁבתם׃",
      "info": ""
    }
  ]
}