{
  "header": "",
  "footer": "",
  "language": "Hebrew",
  "verses": [
    {
      "book_id": "DEU",
      "book_name": "Deuteronomy",
      "chapter": 23,
      "verse_start": 1,
      "verse_end": 1,
      "text": "לא יבא פצוע דכה וכרות שׁפכה בקהל יהוה׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 23,
      "verse_start": 2,
      "verse_end": 2,
      "text": "לא יבא ממזר בקהל יהוה גם דור עשׂירי לא יבא לו בקהל יהוה׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 23,
      "verse_start": 3,
      "verse_end": 3,
      "text": "לא יבא עמוני ומואבי בקהל יהוה גם דור עשׂירי לא יבא להם בקהל יהוה עד עולם׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 23,
      "verse_start": 4,
      "verse_end": 4,
      "text": "על דבר אשׁר לא קדמו אתכם בלחם ובמים בדרך בצאתכם ממצרים ואשׁר שׂכר עליך את בלעם בן בעור מפתור ארם נהרים לקללך׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 23,
      "verse_start": 5,
      "verse_end": 5,
      "text": "ולא אבה יהוה אלהיך לשׁמע אל בלעם ויהפך יהוה אלהיך לך את הקללה לברכה כי אהבך יהוה אלהיך׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 23,
      "verse_start": 6,
      "verse_end": 6,
      "text": "לא תדרשׁ שׁלמם וטבתם כל ימיך לעולם׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 23,
      "verse_start": 7,
      "verse_end": 7,
      "text": "לא תתעב אדמי כי אחיך הוא לא תתעב מצרי כי גר היית בארצו׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 23,
      "verse_start": 8,
      "verse_end": 8,
      "text": "בנים אשׁר יולדו להם דור שׁלישׁי יבא להם בקהל יהוה׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 23,
      "verse_start": 9,
      "verse_end": 9,
      "text": "כי תצא מחנה על איביך ונשׁמרת מכל דבר רע׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 23,
      "verse_start": 10,
      "verse_end": 10,
      "text": "כי יהיה בך אישׁ אשׁר לא יהיה טהור מקרה לילה ויצא אל מחוץ למחנה לא יבא אל תוך המחנה׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 23,
      "verse_start": 11,
      "verse_end": 11,
      "text": "והיה לפנות ערב ירחץ במים וכבא השׁמשׁ יבא אל תוך המחנה׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 23,
      "verse_start": 12,
      "verse_end": 12,
      "text": "ויד תהיה לך מחוץ למחנה ויצאת שׁמה חוץ׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 23,
      "verse_start": 13,
      "verse_end": 13,
      "text": "ויתד תהיה לך על אזנך והיה בשׁבתך חוץ וחפרתה בה ושׁבת וכסית את צאתך׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 23,
      "verse_start": 14,
      "verse_end": 14,
      "text": "כי יהוה אלהיך מתהלך בקרב מחנך להצילך ולתת איביך לפניך והיה מחניך קדושׁ ולא יראה בך ערות דבר ושׁב מאחריך׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 23,
      "verse_start": 15,
      "verse_end": 15,
      "text": "לא תסגיר עבד אל אדניו אשׁר ינצל אליך מעם אדניו׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 23,
      "verse_start": 16,
      "verse_end": 16,
      "text": "עמך ישׁב בקרבך במקום אשׁר יבחר באחד שׁעריך בטוב לו לא תוננו׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 23,
      "verse_start": 17,
      "verse_end": 17,
      "text": "לא תהיה קדשׁה מבנות ישׂראל ולא יהיה קדשׁ מבני ישׂראל׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 23,
      "verse_start": 18,
      "verse_end": 18,
      "text": "לא תביא אתנן זונה ומחיר כלב בית יהוה אלהיך לכל נדר כי תועבת יהוה אלהיך גם שׁניהם׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 23,
      "verse_start": 19,
      "verse_end": 19,
      "text": "לא תשׁיך לאחיך נשׁך כסף נשׁך אכל נשׁך כל דבר אשׁר ישׁך׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 23,
      "verse_start": 20,
      "verse_end": 20,
      "text": "לנכרי תשׁיך ולאחיך לא תשׁיך למען יברכך יהוה אלהיך בכל משׁלח ידך על הארץ אשׁר אתה בא שׁמה לרשׁתה׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 23,
      "verse_start": 21,
      "verse_end": 21,
      "text": "כי תדר נדר ליהוה אלהיך לא תאחר לשׁלמו כי דרשׁ ידרשׁנו יהוה אלהיך מעמך והיה בך חטא׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 23,
      "verse_start": 22,
      "verse_end": 22,
      "text": "וכי תחדל לנדר לא יהיה בך חטא׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 23,
      "verse_start": 23,
      "verse_end": 23,
      "text": "מוצא שׂפתיך תשׁמר ועשׂית כאשׁר נדרת ליהוה אלהיך נדבה אשׁר דברת בפיך׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 23,
      "verse_start": 24,
      "verse_end": 24,
      "text": "כי תבא בכרם רעך ואכלת ענבים כנפשׁך שׂבעך ואל כליך לא תתן׃",
      "info": ""
    },
    {
      "book_id": "DEU",
      "book_name": "Deuteronomy",
      "chapter": 23,
      "verse_start": 25,
      "verse_end": 25,
      "text": "כי תבא בקמת רעך וקטפת מלילת בידך וחרמשׁ לא תניף על קמת רעך׃",
      "info": ""
    }
  ]
}