{
  "header": "",
  "footer": "",
  "language": "Hebrew",
  "verses": [
    {
      "book_id": "2CH",
      "book_name": "2 Chronicles",
      "chapter": 29,
      "verse_start": 1,
      "verse_end": 1,
      "text": "יחזקיהו מלך בן עשׂרים וחמשׁ שׁנה ועשׂרים ותשׁע שׁנה מלך בירושׁלם ושׁם אמו אביה בת זכריהו׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 29,
      "verse_start": 2,
      "verse_end": 2,
      "text": "ויעשׂ הישׁר בעיני יהוה ככל אשׁר עשׂה דויד אביו׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 29,
      "verse_start": 3,
      "verse_end": 3,
      "text": "הוא בשׁנה הראשׁונה למלכו בחדשׁ הראשׁון פתח את דלתות בית יהוה ויחזקם׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 29,
      "verse_start": 4,
      "verse_end": 4,
      "text": "ויבא את הכהנים ואת הלוים ויאספם לרחוב המזרח׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 29,
      "verse_start": 5,
      "verse_end": 5,
      "text": "ויאמר להם שׁמעוני הלוים עתה התקדשׁו וקדשׁו את בית יהוה אלהי אבתיכם והוציאו את הנדה מן הקדשׁ׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 29,
      "verse_start": 6,
      "verse_end": 6,
      "text": "כי מעלו אבתינו ועשׂו הרע בעיני יהוה אלהינו ויעזבהו ויסבו פניהם ממשׁכן יהוה ויתנו ערף׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 29,
      "verse_start": 7,
      "verse_end": 7,
      "text": "גם סגרו דלתות האולם ויכבו את הנרות וקטרת לא הקטירו ועלה לא העלו בקדשׁ לאלהי ישׂראל׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 29,
      "verse_start": 8,
      "verse_end": 8,
      "text": "ויהי קצף יהוה על יהודה וירושׁלם ויתנם לזועה לשׁמה ולשׁרקה כאשׁר אתם ראים בעיניכם׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 29,
      "verse_start": 9,
      "verse_end": 9,
      "text": "והנה נפלו אבותינו בחרב ובנינו ובנותינו ונשׁינו בשׁבי על זאת׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 29,
      "verse_start": 10,
      "verse_end": 10,
      "text": "עתה עם לבבי לכרות ברית ליהוה אלהי ישׂראל וישׁב ממנו חרון אפו׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 29,
      "verse_start": 11,
      "verse_end": 11,
      "text": "בני עתה אל תשׁלו כי בכם בחר יהוה לעמד לפניו לשׁרתו ולהיות לו משׁרתים ומקטרים׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 29,
      "verse_start": 12,
      "verse_end": 12,
      "text": "ויקמו הלוים מחת בן עמשׂי ויואל בן עזריהו מן בני הקהתי ומן בני מררי קישׁ בן עבדי ועזריהו בן יהללאל ומן הגרשׁני יואח בן זמה ועדן בן יואח׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 29,
      "verse_start": 13,
      "verse_end": 13,
      "text": "ומן בני אליצפן שׁמרי ויעואל ומן בני אסף זכריהו ומתניהו׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 29,
      "verse_start": 14,
      "verse_end": 14,
      "text": "ומן בני הימן יחואל ושׁמעי ומן בני ידותון שׁמעיה ועזיאל׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 29,
      "verse_start": 15,
      "verse_end": 15,
      "text": "ויאספו את אחיהם ויתקדשׁו ויבאו כמצות המלך בדברי יהוה לטהר בית יהוה׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 29,
      "verse_start": 16,
      "verse_end": 16,
      "text": "ויבאו הכהנים לפנימה בית יהוה לטהר ויוציאו את כל הטמאה אשׁר מצאו בהיכל יהוה לחצר בית יהוה ויקבלו הלוים להוציא לנחל קדרון חוצה׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 29,
      "verse_start": 17,
      "verse_end": 17,
      "text": "ויחלו באחד לחדשׁ הראשׁון לקדשׁ וביום שׁמונה לחדשׁ באו לאולם יהוה ויקדשׁו את בית יהוה לימים שׁמונה וביום שׁשׁה עשׂר לחדשׁ הראשׁון כלו׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 29,
      "verse_start": 18,
      "verse_end": 18,
      "text": "ויבואו פנימה אל חזקיהו המלך ויאמרו טהרנו את כל בית יהוה את מזבח העולה ואת כל כליו ואת שׁלחן המערכת ואת כל כליו׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 29,
      "verse_start": 19,
      "verse_end": 19,
      "text": "ואת כל הכלים אשׁר הזניח המלך אחז במלכותו במעלו הכנו והקדשׁנו והנם לפני מזבח יהוה׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 29,
      "verse_start": 20,
      "verse_end": 20,
      "text": "וישׁכם יחזקיהו המלך ויאסף את שׂרי העיר ויעל בית יהוה׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 29,
      "verse_start": 21,
      "verse_end": 21,
      "text": "ויביאו פרים שׁבעה ואילים שׁבעה וכבשׂים שׁבעה וצפירי עזים שׁבעה לחטאת על הממלכה ועל המקדשׁ ועל יהודה ויאמר לבני אהרן הכהנים להעלות על מזבח יהוה׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 29,
      "verse_start": 22,
      "verse_end": 22,
      "text": "וישׁחטו הבקר ויקבלו הכהנים את הדם ויזרקו המזבחה וישׁחטו האלים ויזרקו הדם המזבחה וישׁחטו הכבשׂים ויזרקו הדם המזבחה׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 29,
      "verse_start": 23,
      "verse_end": 23,
      "text": "ויגישׁו את שׂעירי החטאת לפני המלך והקהל ויסמכו ידיהם עליהם׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 29,
      "verse_start": 24,
      "verse_end": 24,
      "text": "וישׁחטום הכהנים ויחטאו את דמם המזבחה לכפר על כל ישׂראל כי לכל ישׂראל אמר המלך העולה והחטאת׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 29,
      "verse_start": 25,
      "verse_end": 25,
      "text": "ויעמד את הלוים בית יהוה במצלתים בנבלים ובכנרות במצות דויד וגד חזה המלך ונתן הנביא כי ביד יהוה המצוה ביד נביאיו׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 29,
      "verse_start": 26,
      "verse_end": 26,
      "text": "ויעמדו הלוים בכלי דויד והכהנים בחצצרות׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 29,
      "verse_start": 27,
      "verse_end": 27,
      "text": "ויאמר חזקיהו להעלות העלה להמזבח ובעת החל העולה החל שׁיר יהוה והחצצרות ועל ידי כלי דויד מלך ישׂראל׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 29,
      "verse_start": 28,
      "verse_end": 28,
      "text": "וכל הקהל משׁתחוים והשׁיר משׁורר והחצצרות מחצצרים הכל עד לכלות העלה׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 29,
      "verse_start": 29,
      "verse_end": 29,
      "text": "וככלות להעלות כרעו המלך וכל הנמצאים אתו וישׁתחוו׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 29,
      "verse_start": 30,
      "verse_end": 30,
      "text": "ויאמר יחזקיהו המלך והשׂרים ללוים להלל ליהוה בדברי דויד ואסף החזה ויהללו עד לשׂמחה ויקדו וישׁתחוו׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 29,
      "verse_start": 31,
      "verse_end": 31,
      "text": "ויען יחזקיהו ויאמר עתה מלאתם ידכם ליהוה גשׁו והביאו זבחים ותודות לבית יהוה ויביאו הקהל זבחים ותודות וכל נדיב לב עלות׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 29,
      "verse_start": 32,
      "verse_end": 32,
      "text": "ויהי מספר העלה אשׁר הביאו הקהל בקר שׁבעים אילים מאה כבשׂים מאתים לעלה ליהוה כל אלה׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 29,
      "verse_start": 33,
      "verse_end": 33,
      "text": "והקדשׁים בקר שׁשׁ מאות וצאן שׁלשׁת אלפים׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 29,
      "verse_start": 34,
      "verse_end": 34,
      "text": "רק הכהנים היו למעט ולא יכלו להפשׁיט את כל העלות ויחזקום אחיהם הלוים עד כלות המלאכה ועד יתקדשׁו הכהנים כי הלוים ישׁרי לבב להתקדשׁ מהכהנים׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 29,
      "verse_start": 35,
      "verse_end": 35,
      "text": "וגם עלה לרב בחלבי השׁלמים ובנסכים לעלה ותכון עבודת בית יהוה׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 29,
      "verse_start": 36,
      "verse_end": 36,
      "text": "וישׂמח יחזקיהו וכל העם על ההכין האלהים לעם כי בפתאם היה הדבר׃",
      "info": ""
    }
  ]
}