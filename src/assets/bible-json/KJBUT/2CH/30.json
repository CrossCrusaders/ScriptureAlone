{
  "header": "",
  "footer": "",
  "language": "Hebrew",
  "verses": [
    {
      "book_id": "2CH",
      "book_name": "2 Chronicles",
      "chapter": 30,
      "verse_start": 1,
      "verse_end": 1,
      "text": "וישׁלח יחזקיהו על כל ישׂראל ויהודה וגם אגרות כתב על אפרים ומנשׁה לבוא לבית יהוה בירושׁלם לעשׂות פסח ליהוה אלהי ישׂראל׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 30,
      "verse_start": 2,
      "verse_end": 2,
      "text": "ויועץ המלך ושׂריו וכל הקהל בירושׁלם לעשׂות הפסח בחדשׁ השׁני׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 30,
      "verse_start": 3,
      "verse_end": 3,
      "text": "כי לא יכלו לעשׂתו בעת ההיא כי הכהנים לא התקדשׁו למדי והעם לא נאספו לירושׁלם׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 30,
      "verse_start": 4,
      "verse_end": 4,
      "text": "ויישׁר הדבר בעיני המלך ובעיני כל הקהל׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 30,
      "verse_start": 5,
      "verse_end": 5,
      "text": "ויעמידו דבר להעביר קול בכל ישׂראל מבאר שׁבע ועד דן לבוא לעשׂות פסח ליהוה אלהי ישׂראל בירושׁלם כי לא לרב עשׂו ככתוב׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 30,
      "verse_start": 6,
      "verse_end": 6,
      "text": "וילכו הרצים באגרות מיד המלך ושׂריו בכל ישׂראל ויהודה וכמצות המלך לאמר בני ישׂראל שׁובו אל יהוה אלהי אברהם יצחק וישׂראל וישׁב אל הפליטה הנשׁארת לכם מכף מלכי אשׁור׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 30,
      "verse_start": 7,
      "verse_end": 7,
      "text": "ואל תהיו כאבותיכם וכאחיכם אשׁר מעלו ביהוה אלהי אבותיהם ויתנם לשׁמה כאשׁר אתם ראים׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 30,
      "verse_start": 8,
      "verse_end": 8,
      "text": "עתה אל תקשׁו ערפכם כאבותיכם תנו יד ליהוה ובאו למקדשׁו אשׁר הקדישׁ לעולם ועבדו את יהוה אלהיכם וישׁב מכם חרון אפו׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 30,
      "verse_start": 9,
      "verse_end": 9,
      "text": "כי בשׁובכם על יהוה אחיכם ובניכם לרחמים לפני שׁוביהם ולשׁוב לארץ הזאת כי חנון ורחום יהוה אלהיכם ולא יסיר פנים מכם אם תשׁובו אליו׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 30,
      "verse_start": 10,
      "verse_end": 10,
      "text": "ויהיו הרצים עברים מעיר לעיר בארץ אפרים ומנשׁה ועד זבלון ויהיו משׂחיקים עליהם ומלעגים׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 30,
      "verse_start": 11,
      "verse_end": 11,
      "text": "אך אנשׁים מאשׁר ומנשׁה ומזבלון נכנעו ויבאו לירושׁלם׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 30,
      "verse_start": 12,
      "verse_end": 12,
      "text": "גם ביהודה היתה יד האלהים לתת להם לב אחד לעשׂות מצות המלך והשׂרים בדבר יהוה׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 30,
      "verse_start": 13,
      "verse_end": 13,
      "text": "ויאספו ירושׁלם עם רב לעשׂות את חג המצות בחדשׁ השׁני קהל לרב מאד׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 30,
      "verse_start": 14,
      "verse_end": 14,
      "text": "ויקמו ויסירו את המזבחות אשׁר בירושׁלם ואת כל המקטרות הסירו וישׁליכו לנחל קדרון׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 30,
      "verse_start": 15,
      "verse_end": 15,
      "text": "וישׁחטו הפסח בארבעה עשׂר לחדשׁ השׁני והכהנים והלוים נכלמו ויתקדשׁו ויביאו עלות בית יהוה׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 30,
      "verse_start": 16,
      "verse_end": 16,
      "text": "ויעמדו על עמדם כמשׁפטם כתורת משׁה אישׁ האלהים הכהנים זרקים את הדם מיד הלוים׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 30,
      "verse_start": 17,
      "verse_end": 17,
      "text": "כי רבת בקהל אשׁר לא התקדשׁו והלוים על שׁחיטת הפסחים לכל לא טהור להקדישׁ ליהוה׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 30,
      "verse_start": 18,
      "verse_end": 18,
      "text": "כי מרבית העם רבת מאפרים ומנשׁה ישׂשכר וזבלון לא הטהרו כי אכלו את הפסח בלא ככתוב כי התפלל יחזקיהו עליהם לאמר יהוה הטוב יכפר בעד׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 30,
      "verse_start": 19,
      "verse_end": 19,
      "text": "כל לבבו הכין לדרושׁ האלהים יהוה אלהי אבותיו ולא כטהרת הקדשׁ׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 30,
      "verse_start": 20,
      "verse_end": 20,
      "text": "וישׁמע יהוה אל יחזקיהו וירפא את העם׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 30,
      "verse_start": 21,
      "verse_end": 21,
      "text": "ויעשׂו בני ישׂראל הנמצאים בירושׁלם את חג המצות שׁבעת ימים בשׂמחה גדולה ומהללים ליהוה יום ביום הלוים והכהנים בכלי עז ליהוה׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 30,
      "verse_start": 22,
      "verse_end": 22,
      "text": "וידבר יחזקיהו על לב כל הלוים המשׂכילים שׂכל טוב ליהוה ויאכלו את המועד שׁבעת הימים מזבחים זבחי שׁלמים ומתודים ליהוה אלהי אבותיהם׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 30,
      "verse_start": 23,
      "verse_end": 23,
      "text": "ויועצו כל הקהל לעשׂות שׁבעת ימים אחרים ויעשׂו שׁבעת ימים שׂמחה׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 30,
      "verse_start": 24,
      "verse_end": 24,
      "text": "כי חזקיהו מלך יהודה הרים לקהל אלף פרים ושׁבעת אלפים צאן והשׂרים הרימו לקהל פרים אלף וצאן עשׂרת אלפים ויתקדשׁו כהנים לרב׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 30,
      "verse_start": 25,
      "verse_end": 25,
      "text": "וישׂמחו כל קהל יהודה והכהנים והלוים וכל הקהל הבאים מישׂראל והגרים הבאים מארץ ישׂראל והיושׁבים ביהודה׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 30,
      "verse_start": 26,
      "verse_end": 26,
      "text": "ותהי שׂמחה גדולה בירושׁלם כי מימי שׁלמה בן דויד מלך ישׂראל לא כזאת בירושׁלם׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 30,
      "verse_start": 27,
      "verse_end": 27,
      "text": "ויקמו הכהנים הלוים ויברכו את העם וישׁמע בקולם ותבוא תפלתם למעון קדשׁו לשׁמים׃",
      "info": ""
    }
  ]
}