{
  "header": "",
  "footer": "",
  "language": "Hebrew",
  "verses": [
    {
      "book_id": "2CH",
      "book_name": "2 Chronicles",
      "chapter": 11,
      "verse_start": 1,
      "verse_end": 1,
      "text": "ויבא רחבעם ירושׁלם ויקהל את בית יהודה ובנימן מאה ושׁמונים אלף בחור עשׂה מלחמה להלחם עם ישׂראל להשׁיב את הממלכה לרחבעם׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 11,
      "verse_start": 2,
      "verse_end": 2,
      "text": "ויהי דבר יהוה אל שׁמעיהו אישׁ האלהים לאמר׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 11,
      "verse_start": 3,
      "verse_end": 3,
      "text": "אמר אל רחבעם בן שׁלמה מלך יהודה ואל כל ישׂראל ביהודה ובנימן לאמר׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 11,
      "verse_start": 4,
      "verse_end": 4,
      "text": "כה אמר יהוה לא תעלו ולא תלחמו עם אחיכם שׁובו אישׁ לביתו כי מאתי נהיה הדבר הזה וישׁמעו את דברי יהוה וישׁבו מלכת אל ירבעם׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 11,
      "verse_start": 5,
      "verse_end": 5,
      "text": "וישׁב רחבעם בירושׁלם ויבן ערים למצור ביהודה׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 11,
      "verse_start": 6,
      "verse_end": 6,
      "text": "ויבן את בית לחם ואת עיטם ואת תקוע׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 11,
      "verse_start": 7,
      "verse_end": 7,
      "text": "ואת בית צור ואת שׂוכו ואת עדלם׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 11,
      "verse_start": 8,
      "verse_end": 8,
      "text": "ואת גת ואת מרשׁה ואת זיף׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 11,
      "verse_start": 9,
      "verse_end": 9,
      "text": "ואת אדורים ואת לכישׁ ואת עזקה׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 11,
      "verse_start": 10,
      "verse_end": 10,
      "text": "ואת צרעה ואת אילון ואת חברון אשׁר ביהודה ובבנימן ערי מצרות׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 11,
      "verse_start": 11,
      "verse_end": 11,
      "text": "ויחזק את המצרות ויתן בהם נגידים ואצרות מאכל ושׁמן ויין׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 11,
      "verse_start": 12,
      "verse_end": 12,
      "text": "ובכל עיר ועיר צנות ורמחים ויחזקם להרבה מאד ויהי לו יהודה ובנימן׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 11,
      "verse_start": 13,
      "verse_end": 13,
      "text": "והכהנים והלוים אשׁר בכל ישׂראל התיצבו עליו מכל גבולם׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 11,
      "verse_start": 14,
      "verse_end": 14,
      "text": "כי עזבו הלוים את מגרשׁיהם ואחזתם וילכו ליהודה ולירושׁלם כי הזניחם ירבעם ובניו מכהן ליהוה׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 11,
      "verse_start": 15,
      "verse_end": 15,
      "text": "ויעמד לו כהנים לבמות ולשׂעירים ולעגלים אשׁר עשׂה׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 11,
      "verse_start": 16,
      "verse_end": 16,
      "text": "ואחריהם מכל שׁבטי ישׂראל הנתנים את לבבם לבקשׁ את יהוה אלהי ישׂראל באו ירושׁלם לזבוח ליהוה אלהי אבותיהם׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 11,
      "verse_start": 17,
      "verse_end": 17,
      "text": "ויחזקו את מלכות יהודה ויאמצו את רחבעם בן שׁלמה לשׁנים שׁלושׁ כי הלכו בדרך דויד ושׁלמה לשׁנים שׁלושׁ׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 11,
      "verse_start": 18,
      "verse_end": 18,
      "text": "ויקח לו רחבעם אשׁה את מחלת בן ירימות בן דויד אביהיל בת אליאב בן ישׁי׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 11,
      "verse_start": 19,
      "verse_end": 19,
      "text": "ותלד לו בנים את יעושׁ ואת שׁמריה ואת זהם׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 11,
      "verse_start": 20,
      "verse_end": 20,
      "text": "ואחריה לקח את מעכה בת אבשׁלום ותלד לו את אביה ואת עתי ואת זיזא ואת שׁלמית׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 11,
      "verse_start": 21,
      "verse_end": 21,
      "text": "ויאהב רחבעם את מעכה בת אבשׁלום מכל נשׁיו ופילגשׁיו כי נשׁים שׁמונה עשׂרה נשׂא ופילגשׁים שׁשׁים ויולד עשׂרים ושׁמונה בנים ושׁשׁים בנות׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 11,
      "verse_start": 22,
      "verse_end": 22,
      "text": "ויעמד לראשׁ רחבעם את אביה בן מעכה לנגיד באחיו כי להמליכו׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 11,
      "verse_start": 23,
      "verse_end": 23,
      "text": "ויבן ויפרץ מכל בניו לכל ארצות יהודה ובנימן לכל ערי המצרות ויתן להם המזון לרב וישׁאל המון נשׁים׃",
      "info": ""
    }
  ]
}