{
  "header": "",
  "footer": "",
  "language": "Hebrew",
  "verses": [
    {
      "book_id": "2CH",
      "book_name": "2 Chronicles",
      "chapter": 16,
      "verse_start": 1,
      "verse_end": 1,
      "text": "בשׁנת שׁלשׁים ושׁשׁ למלכות אסא עלה בעשׁא מלך ישׂראל על יהודה ויבן את הרמה לבלתי תת יוצא ובא לאסא מלך יהודה׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 16,
      "verse_start": 2,
      "verse_end": 2,
      "text": "ויצא אסא כסף וזהב מאצרות בית יהוה ובית המלך וישׁלח אל בן הדד מלך ארם היושׁב בדרמשׂק לאמר׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 16,
      "verse_start": 3,
      "verse_end": 3,
      "text": "ברית ביני ובינך ובין אבי ובין אביך הנה שׁלחתי לך כסף וזהב לך הפר בריתך את בעשׁא מלך ישׂראל ויעלה מעלי׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 16,
      "verse_start": 4,
      "verse_end": 4,
      "text": "וישׁמע בן הדד אל המלך אסא וישׁלח את שׂרי החילים אשׁר לו אל ערי ישׂראל ויכו את עיון ואת דן ואת אבל מים ואת כל מסכנות ערי נפתלי׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 16,
      "verse_start": 5,
      "verse_end": 5,
      "text": "ויהי כשׁמע בעשׁא ויחדל מבנות את הרמה וישׁבת את מלאכתו׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 16,
      "verse_start": 6,
      "verse_end": 6,
      "text": "ואסא המלך לקח את כל יהודה וישׂאו את אבני הרמה ואת עציה אשׁר בנה בעשׁא ויבן בהם את גבע ואת המצפה׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 16,
      "verse_start": 7,
      "verse_end": 7,
      "text": "ובעת ההיא בא חנני הראה אל אסא מלך יהודה ויאמר אליו בהשׁענך על מלך ארם ולא נשׁענת על יהוה אלהיך על כן נמלט חיל מלך ארם מידך׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 16,
      "verse_start": 8,
      "verse_end": 8,
      "text": "הלא הכושׁים והלובים היו לחיל לרב לרכב ולפרשׁים להרבה מאד ובהשׁענך על יהוה נתנם בידך׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 16,
      "verse_start": 9,
      "verse_end": 9,
      "text": "כי יהוה עיניו משׁטטות בכל הארץ להתחזק עם לבבם שׁלם אליו נסכלת על זאת כי מעתה ישׁ עמך מלחמות׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 16,
      "verse_start": 10,
      "verse_end": 10,
      "text": "ויכעס אסא אל הראה ויתנהו בית המהפכת כי בזעף עמו על זאת וירצץ אסא מן העם בעת ההיא׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 16,
      "verse_start": 11,
      "verse_end": 11,
      "text": "והנה דברי אסא הראשׁונים והאחרונים הנם כתובים על ספר המלכים ליהודה וישׂראל׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 16,
      "verse_start": 12,
      "verse_end": 12,
      "text": "ויחלא אסא בשׁנת שׁלושׁים ותשׁע למלכותו ברגליו עד למעלה חליו וגם בחליו לא דרשׁ את יהוה כי ברפאים׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 16,
      "verse_start": 13,
      "verse_end": 13,
      "text": "וישׁכב אסא עם אבתיו וימת בשׁנת ארבעים ואחת למלכו׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 16,
      "verse_start": 14,
      "verse_end": 14,
      "text": "ויקברהו בקברתיו אשׁר כרה לו בעיר דויד וישׁכיבהו במשׁכב אשׁר מלא בשׂמים וזנים מרקחים במרקחת מעשׂה וישׂרפו לו שׂרפה גדולה עד למאד׃",
      "info": ""
    }
  ]
}