{
  "header": "",
  "footer": "",
  "language": "Hebrew",
  "verses": [
    {
      "book_id": "2CH",
      "book_name": "2 Chronicles",
      "chapter": 10,
      "verse_start": 1,
      "verse_end": 1,
      "text": "וילך רחבעם שׁכמה כי שׁכם באו כל ישׂראל להמליך אתו׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 10,
      "verse_start": 2,
      "verse_end": 2,
      "text": "ויהי כשׁמע ירבעם בן נבט והוא במצרים אשׁר ברח מפני שׁלמה המלך וישׁב ירבעם ממצרים׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 10,
      "verse_start": 3,
      "verse_end": 3,
      "text": "וישׁלחו ויקראו לו ויבא ירבעם וכל ישׂראל וידברו אל רחבעם לאמר׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 10,
      "verse_start": 4,
      "verse_end": 4,
      "text": "אביך הקשׁה את עלנו ועתה הקל מעבדת אביך הקשׁה ומעלו הכבד אשׁר נתן עלינו ונעבדך׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 10,
      "verse_start": 5,
      "verse_end": 5,
      "text": "ויאמר אלהם עוד שׁלשׁת ימים ושׁובו אלי וילך העם׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 10,
      "verse_start": 6,
      "verse_end": 6,
      "text": "ויועץ המלך רחבעם את הזקנים אשׁר היו עמדים לפני שׁלמה אביו בהיתו חי לאמר איך אתם נועצים להשׁיב לעם הזה דבר׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 10,
      "verse_start": 7,
      "verse_end": 7,
      "text": "וידברו אליו לאמר אם תהיה לטוב להעם הזה ורציתם ודברת אלהם דברים טובים והיו לך עבדים כל הימים׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 10,
      "verse_start": 8,
      "verse_end": 8,
      "text": "ויעזב את עצת הזקנים אשׁר יעצהו ויועץ את הילדים אשׁר גדלו אתו העמדים לפניו׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 10,
      "verse_start": 9,
      "verse_end": 9,
      "text": "ויאמר אלהם מה אתם נועצים ונשׁיב דבר את העם הזה אשׁר דברו אלי לאמר הקל מן העל אשׁר נתן אביך עלינו׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 10,
      "verse_start": 10,
      "verse_end": 10,
      "text": "וידברו אתו הילדים אשׁר גדלו אתו לאמר כה תאמר לעם אשׁר דברו אליך לאמר אביך הכביד את עלנו ואתה הקל מעלינו כה תאמר אלהם קטני עבה ממתני אבי׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 10,
      "verse_start": 11,
      "verse_end": 11,
      "text": "ועתה אבי העמיס עליכם על כבד ואני אסיף על עלכם אבי יסר אתכם בשׁוטים ואני בעקרבים׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 10,
      "verse_start": 12,
      "verse_end": 12,
      "text": "ויבא ירבעם וכל העם אל רחבעם ביום השׁלשׁי כאשׁר דבר המלך לאמר שׁובו אלי ביום השׁלשׁי׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 10,
      "verse_start": 13,
      "verse_end": 13,
      "text": "ויענם המלך קשׁה ויעזב המלך רחבעם את עצת הזקנים׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 10,
      "verse_start": 14,
      "verse_end": 14,
      "text": "וידבר אלהם כעצת הילדים לאמר אכביד את עלכם ואני אסיף עליו אבי יסר אתכם בשׁוטים ואני בעקרבים׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 10,
      "verse_start": 15,
      "verse_end": 15,
      "text": "ולא שׁמע המלך אל העם כי היתה נסבה מעם האלהים למען הקים יהוה את דברו אשׁר דבר ביד אחיהו השׁלוני אל ירבעם בן נבט׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 10,
      "verse_start": 16,
      "verse_end": 16,
      "text": "וכל ישׂראל כי לא שׁמע המלך להם וישׁיבו העם את המלך לאמר מה לנו חלק בדויד ולא נחלה בבן ישׁי אישׁ לאהליך ישׂראל עתה ראה ביתך דויד וילך כל ישׂראל לאהליו׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 10,
      "verse_start": 17,
      "verse_end": 17,
      "text": "ובני ישׂראל הישׁבים בערי יהודה וימלך עליהם רחבעם׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 10,
      "verse_start": 18,
      "verse_end": 18,
      "text": "וישׁלח המלך רחבעם את הדרם אשׁר על המס וירגמו בו בני ישׂראל אבן וימת והמלך רחבעם התאמץ לעלות במרכבה לנוס ירושׁלם׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 10,
      "verse_start": 19,
      "verse_end": 19,
      "text": "ויפשׁעו ישׂראל בבית דויד עד היום הזה׃",
      "info": ""
    }
  ]
}