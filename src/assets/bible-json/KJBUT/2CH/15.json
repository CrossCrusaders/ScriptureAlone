{
  "header": "",
  "footer": "",
  "language": "Hebrew",
  "verses": [
    {
      "book_id": "2CH",
      "book_name": "2 Chronicles",
      "chapter": 15,
      "verse_start": 1,
      "verse_end": 1,
      "text": "ועזריהו בן עודד היתה עליו רוח אלהים׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 15,
      "verse_start": 2,
      "verse_end": 2,
      "text": "ויצא לפני אסא ויאמר לו שׁמעוני אסא וכל יהודה ובנימן יהוה עמכם בהיותכם עמו ואם תדרשׁהו ימצא לכם ואם תעזבהו יעזב אתכם׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 15,
      "verse_start": 3,
      "verse_end": 3,
      "text": "וימים רבים לישׂראל ללא אלהי אמת וללא כהן מורה וללא תורה׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 15,
      "verse_start": 4,
      "verse_end": 4,
      "text": "וישׁב בצר לו על יהוה אלהי ישׂראל ויבקשׁהו וימצא׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 15,
      "verse_start": 5,
      "verse_end": 5,
      "text": "ובעתים ההם אין שׁלום ליוצא ולבא כי מהומת רבות על כל יושׁבי הארצות׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 15,
      "verse_start": 6,
      "verse_end": 6,
      "text": "וכתתו גוי בגוי ועיר בעיר כי אלהים הממם בכל צרה׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 15,
      "verse_start": 7,
      "verse_end": 7,
      "text": "ואתם חזקו ואל ירפו ידיכם כי ישׁ שׂכר לפעלתכם׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 15,
      "verse_start": 8,
      "verse_end": 8,
      "text": "וכשׁמע אסא הדברים האלה והנבואה עדד הנביא התחזק ויעבר השׁקוצים מכל ארץ יהודה ובנימן ומן הערים אשׁר לכד מהר אפרים ויחדשׁ את מזבח יהוה אשׁר לפני אולם יהוה׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 15,
      "verse_start": 9,
      "verse_end": 9,
      "text": "ויקבץ את כל יהודה ובנימן והגרים עמהם מאפרים ומנשׁה ומשׁמעון כי נפלו עליו מישׂראל לרב בראתם כי יהוה אלהיו עמו׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 15,
      "verse_start": 10,
      "verse_end": 10,
      "text": "ויקבצו ירושׁלם בחדשׁ השׁלישׁי לשׁנת חמשׁ עשׂרה למלכות אסא׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 15,
      "verse_start": 11,
      "verse_end": 11,
      "text": "ויזבחו ליהוה ביום ההוא מן השׁלל הביאו בקר שׁבע מאות וצאן שׁבעת אלפים׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 15,
      "verse_start": 12,
      "verse_end": 12,
      "text": "ויבאו בברית לדרושׁ את יהוה אלהי אבותיהם בכל לבבם ובכל נפשׁם׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 15,
      "verse_start": 13,
      "verse_end": 13,
      "text": "וכל אשׁר לא ידרשׁ ליהוה אלהי ישׂראל יומת למן קטן ועד גדול למאישׁ ועד אשׁה׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 15,
      "verse_start": 14,
      "verse_end": 14,
      "text": "וישׁבעו ליהוה בקול גדול ובתרועה ובחצצרות ובשׁופרות׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 15,
      "verse_start": 15,
      "verse_end": 15,
      "text": "וישׂמחו כל יהודה על השׁבועה כי בכל לבבם נשׁבעו ובכל רצונם בקשׁהו וימצא להם וינח יהוה להם מסביב׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 15,
      "verse_start": 16,
      "verse_end": 16,
      "text": "וגם מעכה אם אסא המלך הסירה מגבירה אשׁר עשׂתה לאשׁרה מפלצת ויכרת אסא את מפלצתה וידק וישׂרף בנחל קדרון׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 15,
      "verse_start": 17,
      "verse_end": 17,
      "text": "והבמות לא סרו מישׂראל רק לבב אסא היה שׁלם כל ימיו׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 15,
      "verse_start": 18,
      "verse_end": 18,
      "text": "ויבא את קדשׁי אביו וקדשׁיו בית האלהים כסף וזהב וכלים׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 15,
      "verse_start": 19,
      "verse_end": 19,
      "text": "ומלחמה לא היתה עד שׁנת שׁלשׁים וחמשׁ למלכות אסא׃",
      "info": ""
    }
  ]
}