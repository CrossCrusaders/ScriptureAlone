{
  "header": "",
  "footer": "",
  "language": "Hebrew",
  "verses": [
    {
      "book_id": "2CH",
      "book_name": "2 Chronicles",
      "chapter": 21,
      "verse_start": 1,
      "verse_end": 1,
      "text": "וישׁכב יהושׁפט עם אבתיו ויקבר עם אבתיו בעיר דויד וימלך יהורם בנו תחתיו׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 21,
      "verse_start": 2,
      "verse_end": 2,
      "text": "ולו אחים בני יהושׁפט עזריה ויחיאל וזכריהו ועזריהו ומיכאל ושׁפטיהו כל אלה בני יהושׁפט מלך ישׂראל׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 21,
      "verse_start": 3,
      "verse_end": 3,
      "text": "ויתן להם אביהם מתנות רבות לכסף ולזהב ולמגדנות עם ערי מצרות ביהודה ואת הממלכה נתן ליהורם כי הוא הבכור׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 21,
      "verse_start": 4,
      "verse_end": 4,
      "text": "ויקם יהורם על ממלכת אביו ויתחזק ויהרג את כל אחיו בחרב וגם משׂרי ישׂראל׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 21,
      "verse_start": 5,
      "verse_end": 5,
      "text": "בן שׁלשׁים ושׁתים שׁנה יהורם במלכו ושׁמונה שׁנים מלך בירושׁלם׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 21,
      "verse_start": 6,
      "verse_end": 6,
      "text": "וילך בדרך מלכי ישׂראל כאשׁר עשׂו בית אחאב כי בת אחאב היתה לו אשׁה ויעשׂ הרע בעיני יהוה׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 21,
      "verse_start": 7,
      "verse_end": 7,
      "text": "ולא אבה יהוה להשׁחית את בית דויד למען הברית אשׁר כרת לדויד וכאשׁר אמר לתת לו ניר ולבניו כל הימים׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 21,
      "verse_start": 8,
      "verse_end": 8,
      "text": "בימיו פשׁע אדום מתחת יד יהודה וימליכו עליהם מלך׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 21,
      "verse_start": 9,
      "verse_end": 9,
      "text": "ויעבר יהורם עם שׂריו וכל הרכב עמו ויהי קם לילה ויך את אדום הסובב אליו ואת שׂרי הרכב׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 21,
      "verse_start": 10,
      "verse_end": 10,
      "text": "ויפשׁע אדום מתחת יד יהודה עד היום הזה אז תפשׁע לבנה בעת ההיא מתחת ידו כי עזב את יהוה אלהי אבתיו׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 21,
      "verse_start": 11,
      "verse_end": 11,
      "text": "גם הוא עשׂה במות בהרי יהודה ויזן את ישׁבי ירושׁלם וידח את יהודה׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 21,
      "verse_start": 12,
      "verse_end": 12,
      "text": "ויבא אליו מכתב מאליהו הנביא לאמר כה אמר יהוה אלהי דויד אביך תחת אשׁר לא הלכת בדרכי יהושׁפט אביך ובדרכי אסא מלך יהודה׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 21,
      "verse_start": 13,
      "verse_end": 13,
      "text": "ותלך בדרך מלכי ישׂראל ותזנה את יהודה ואת ישׁבי ירושׁלם כהזנות בית אחאב וגם את אחיך בית אביך הטובים ממך הרגת׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 21,
      "verse_start": 14,
      "verse_end": 14,
      "text": "הנה יהוה נגף מגפה גדולה בעמך ובבניך ובנשׁיך ובכל רכושׁך׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 21,
      "verse_start": 15,
      "verse_end": 15,
      "text": "ואתה בחליים רבים במחלה מעיך עד יצאו מעיך מן החלי ימים על ימים׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 21,
      "verse_start": 16,
      "verse_end": 16,
      "text": "ויער יהוה על יהורם את רוח הפלשׁתים והערבים אשׁר על יד כושׁים׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 21,
      "verse_start": 17,
      "verse_end": 17,
      "text": "ויעלו ביהודה ויבקעוה וישׁבו את כל הרכושׁ הנמצא לבית המלך וגם בניו ונשׁיו ולא נשׁאר לו בן כי אם יהואחז קטן בניו׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 21,
      "verse_start": 18,
      "verse_end": 18,
      "text": "ואחרי כל זאת נגפו יהוה במעיו לחלי לאין מרפא׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 21,
      "verse_start": 19,
      "verse_end": 19,
      "text": "ויהי לימים מימים וכעת צאת הקץ לימים שׁנים יצאו מעיו עם חליו וימת בתחלאים רעים ולא עשׂו לו עמו שׂרפה כשׂרפת אבתיו׃",
      "info": ""
    },
    {
      "book_id": "2CH",
      "book_name": "2 Chronicles",
      "chapter": 21,
      "verse_start": 20,
      "verse_end": 20,
      "text": "בן שׁלשׁים ושׁתים היה במלכו ושׁמונה שׁנים מלך בירושׁלם וילך בלא חמדה ויקברהו בעיר דויד ולא בקברות המלכים׃",
      "info": ""
    }
  ]
}