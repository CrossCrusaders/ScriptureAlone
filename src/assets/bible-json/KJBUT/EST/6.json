{
  "header": "",
  "footer": "",
  "language": "Hebrew",
  "verses": [
    {
      "book_id": "EST",
      "book_name": "Esther",
      "chapter": 6,
      "verse_start": 1,
      "verse_end": 1,
      "text": "בלילה ההוא נדדה שׁנת המלך ויאמר להביא את ספר הזכרנות דברי הימים ויהיו נקראים לפני המלך׃",
      "info": ""
    },
    {
      "book_id": "EST",
      "book_name": "Esther",
      "chapter": 6,
      "verse_start": 2,
      "verse_end": 2,
      "text": "וימצא כתוב אשׁר הגיד מרדכי על בגתנא ותרשׁ שׁני סריסי המלך משׁמרי הסף אשׁר בקשׁו לשׁלח יד במלך אחשׁורושׁ׃",
      "info": ""
    },
    {
      "book_id": "EST",
      "book_name": "Esther",
      "chapter": 6,
      "verse_start": 3,
      "verse_end": 3,
      "text": "ויאמר המלך מה נעשׂה יקר וגדולה למרדכי על זה ויאמרו נערי המלך משׁרתיו לא נעשׂה עמו דבר׃",
      "info": ""
    },
    {
      "book_id": "EST",
      "book_name": "Esther",
      "chapter": 6,
      "verse_start": 4,
      "verse_end": 4,
      "text": "ויאמר המלך מי בחצר והמן בא לחצר בית המלך החיצונה לאמר למלך לתלות את מרדכי על העץ אשׁר הכין׃",
      "info": ""
    },
    {
      "book_id": "EST",
      "book_name": "Esther",
      "chapter": 6,
      "verse_start": 5,
      "verse_end": 5,
      "text": "ויאמרו נערי המלך אליו הנה המן עמד בחצר ויאמר המלך יבוא׃",
      "info": ""
    },
    {
      "book_id": "EST",
      "book_name": "Esther",
      "chapter": 6,
      "verse_start": 6,
      "verse_end": 6,
      "text": "ויבוא המן ויאמר לו המלך מה לעשׂות באישׁ אשׁר המלך חפץ ביקרו ויאמר המן בלבו למי יחפץ המלך לעשׂות יקר יותר ממני׃",
      "info": ""
    },
    {
      "book_id": "EST",
      "book_name": "Esther",
      "chapter": 6,
      "verse_start": 7,
      "verse_end": 7,
      "text": "ויאמר המן אל המלך אישׁ אשׁר המלך חפץ ביקרו׃",
      "info": ""
    },
    {
      "book_id": "EST",
      "book_name": "Esther",
      "chapter": 6,
      "verse_start": 8,
      "verse_end": 8,
      "text": "יביאו לבושׁ מלכות אשׁר לבשׁ בו המלך וסוס אשׁר רכב עליו המלך ואשׁר נתן כתר מלכות בראשׁו׃",
      "info": ""
    },
    {
      "book_id": "EST",
      "book_name": "Esther",
      "chapter": 6,
      "verse_start": 9,
      "verse_end": 9,
      "text": "ונתון הלבושׁ והסוס על יד אישׁ משׂרי המלך הפרתמים והלבשׁו את האישׁ אשׁר המלך חפץ ביקרו והרכיבהו על הסוס ברחוב העיר וקראו לפניו ככה יעשׂה לאישׁ אשׁר המלך חפץ ביקרו׃",
      "info": ""
    },
    {
      "book_id": "EST",
      "book_name": "Esther",
      "chapter": 6,
      "verse_start": 10,
      "verse_end": 10,
      "text": "ויאמר המלך להמן מהר קח את הלבושׁ ואת הסוס כאשׁר דברת ועשׂה כן למרדכי היהודי היושׁב בשׁער המלך אל תפל דבר מכל אשׁר דברת׃",
      "info": ""
    },
    {
      "book_id": "EST",
      "book_name": "Esther",
      "chapter": 6,
      "verse_start": 11,
      "verse_end": 11,
      "text": "ויקח המן את הלבושׁ ואת הסוס וילבשׁ את מרדכי וירכיבהו ברחוב העיר ויקרא לפניו ככה יעשׂה לאישׁ אשׁר המלך חפץ ביקרו׃",
      "info": ""
    },
    {
      "book_id": "EST",
      "book_name": "Esther",
      "chapter": 6,
      "verse_start": 12,
      "verse_end": 12,
      "text": "וישׁב מרדכי אל שׁער המלך והמן נדחף אל ביתו אבל וחפוי ראשׁ׃",
      "info": ""
    },
    {
      "book_id": "EST",
      "book_name": "Esther",
      "chapter": 6,
      "verse_start": 13,
      "verse_end": 13,
      "text": "ויספר המן לזרשׁ אשׁתו ולכל אהביו את כל אשׁר קרהו ויאמרו לו חכמיו וזרשׁ אשׁתו אם מזרע היהודים מרדכי אשׁר החלות לנפל לפניו לא תוכל לו כי נפול תפול לפניו׃",
      "info": ""
    },
    {
      "book_id": "EST",
      "book_name": "Esther",
      "chapter": 6,
      "verse_start": 14,
      "verse_end": 14,
      "text": "עודם מדברים עמו וסריסי המלך הגיעו ויבהלו להביא את המן אל המשׁתה אשׁר עשׂתה אסתר׃",
      "info": ""
    }
  ]
}