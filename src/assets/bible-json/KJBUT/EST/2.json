{
  "header": "",
  "footer": "",
  "language": "Hebrew",
  "verses": [
    {
      "book_id": "EST",
      "book_name": "Esther",
      "chapter": 2,
      "verse_start": 1,
      "verse_end": 1,
      "text": "אחר הדברים האלה כשׁך חמת המלך אחשׁורושׁ זכר את ושׁתי ואת אשׁר עשׂתה ואת אשׁר נגזר עליה׃",
      "info": ""
    },
    {
      "book_id": "EST",
      "book_name": "Esther",
      "chapter": 2,
      "verse_start": 2,
      "verse_end": 2,
      "text": "ויאמרו נערי המלך משׁרתיו יבקשׁו למלך נערות בתולות טובות מראה׃",
      "info": ""
    },
    {
      "book_id": "EST",
      "book_name": "Esther",
      "chapter": 2,
      "verse_start": 3,
      "verse_end": 3,
      "text": "ויפקד המלך פקידים בכל מדינות מלכותו ויקבצו את כל נערה בתולה טובת מראה אל שׁושׁן הבירה אל בית הנשׁים אל יד הגא סריס המלך שׁמר הנשׁים ונתון תמרקיהן׃",
      "info": ""
    },
    {
      "book_id": "EST",
      "book_name": "Esther",
      "chapter": 2,
      "verse_start": 4,
      "verse_end": 4,
      "text": "והנערה אשׁר תיטב בעיני המלך תמלך תחת ושׁתי וייטב הדבר בעיני המלך ויעשׂ כן׃",
      "info": ""
    },
    {
      "book_id": "EST",
      "book_name": "Esther",
      "chapter": 2,
      "verse_start": 5,
      "verse_end": 5,
      "text": "אישׁ יהודי היה בשׁושׁן הבירה ושׁמו מרדכי בן יאיר בן שׁמעי בן קישׁ אישׁ ימיני׃",
      "info": ""
    },
    {
      "book_id": "EST",
      "book_name": "Esther",
      "chapter": 2,
      "verse_start": 6,
      "verse_end": 6,
      "text": "אשׁר הגלה מירושׁלים עם הגלה אשׁר הגלתה עם יכניה מלך יהודה אשׁר הגלה נבוכדנצר מלך בבל׃",
      "info": ""
    },
    {
      "book_id": "EST",
      "book_name": "Esther",
      "chapter": 2,
      "verse_start": 7,
      "verse_end": 7,
      "text": "ויהי אמן את הדסה היא אסתר בת דדו כי אין לה אב ואם והנערה יפת תאר וטובת מראה ובמות אביה ואמה לקחה מרדכי לו לבת׃",
      "info": ""
    },
    {
      "book_id": "EST",
      "book_name": "Esther",
      "chapter": 2,
      "verse_start": 8,
      "verse_end": 8,
      "text": "ויהי בהשׁמע דבר המלך ודתו ובהקבץ נערות רבות אל שׁושׁן הבירה אל יד הגי ותלקח אסתר אל בית המלך אל יד הגי שׁמר הנשׁים׃",
      "info": ""
    },
    {
      "book_id": "EST",
      "book_name": "Esther",
      "chapter": 2,
      "verse_start": 9,
      "verse_end": 9,
      "text": "ותיטב הנערה בעיניו ותשׂא חסד לפניו ויבהל את תמרוקיה ואת מנותה לתת לה ואת שׁבע הנערות הראיות לתת לה מבית המלך וישׁנה ואת נערותיה לטוב בית הנשׁים׃",
      "info": ""
    },
    {
      "book_id": "EST",
      "book_name": "Esther",
      "chapter": 2,
      "verse_start": 10,
      "verse_end": 10,
      "text": "לא הגידה אסתר את עמה ואת מולדתה כי מרדכי צוה עליה אשׁר לא תגיד׃",
      "info": ""
    },
    {
      "book_id": "EST",
      "book_name": "Esther",
      "chapter": 2,
      "verse_start": 11,
      "verse_end": 11,
      "text": "ובכל יום ויום מרדכי מתהלך לפני חצר בית הנשׁים לדעת את שׁלום אסתר ומה יעשׂה׃",
      "info": ""
    },
    {
      "book_id": "EST",
      "book_name": "Esther",
      "chapter": 2,
      "verse_start": 12,
      "verse_end": 12,
      "text": "ובהגיע תר נערה ונערה לבוא אל המלך אחשׁורושׁ מקץ היות לה כדת הנשׁים שׁנים עשׂר חדשׁ כי כן ימלאו ימי מרוקיהן שׁשׁה חדשׁים בשׁמן המר ושׁשׁה חדשׁים בבשׂמים ובתמרוקי הנשׁים׃",
      "info": ""
    },
    {
      "book_id": "EST",
      "book_name": "Esther",
      "chapter": 2,
      "verse_start": 13,
      "verse_end": 13,
      "text": "ובזה הנערה באה אל המלך את כל אשׁר תאמר ינתן לה לבוא עמה מבית הנשׁים עד בית המלך׃",
      "info": ""
    },
    {
      "book_id": "EST",
      "book_name": "Esther",
      "chapter": 2,
      "verse_start": 14,
      "verse_end": 14,
      "text": "בערב היא באה ובבקר היא שׁבה אל בית הנשׁים שׁני אל יד שׁעשׁגז סריס המלך שׁמר הפילגשׁים לא תבוא עוד אל המלך כי אם חפץ בה המלך ונקראה בשׁם׃",
      "info": ""
    },
    {
      "book_id": "EST",
      "book_name": "Esther",
      "chapter": 2,
      "verse_start": 15,
      "verse_end": 15,
      "text": "ובהגיע תר אסתר בת אביחיל דד מרדכי אשׁר לקח לו לבת לבוא אל המלך לא בקשׁה דבר כי אם את אשׁר יאמר הגי סריס המלך שׁמר הנשׁים ותהי אסתר נשׂאת חן בעיני כל ראיה׃",
      "info": ""
    },
    {
      "book_id": "EST",
      "book_name": "Esther",
      "chapter": 2,
      "verse_start": 16,
      "verse_end": 16,
      "text": "ותלקח אסתר אל המלך אחשׁורושׁ אל בית מלכותו בחדשׁ העשׂירי הוא חדשׁ טבת בשׁנת שׁבע למלכותו׃",
      "info": ""
    },
    {
      "book_id": "EST",
      "book_name": "Esther",
      "chapter": 2,
      "verse_start": 17,
      "verse_end": 17,
      "text": "ויאהב המלך את אסתר מכל הנשׁים ותשׂא חן וחסד לפניו מכל הבתולות וישׂם כתר מלכות בראשׁה וימליכה תחת ושׁתי׃",
      "info": ""
    },
    {
      "book_id": "EST",
      "book_name": "Esther",
      "chapter": 2,
      "verse_start": 18,
      "verse_end": 18,
      "text": "ויעשׂ המלך משׁתה גדול לכל שׂריו ועבדיו את משׁתה אסתר והנחה למדינות עשׂה ויתן משׂאת כיד המלך׃",
      "info": ""
    },
    {
      "book_id": "EST",
      "book_name": "Esther",
      "chapter": 2,
      "verse_start": 19,
      "verse_end": 19,
      "text": "ובהקבץ בתולות שׁנית ומרדכי ישׁב בשׁער המלך׃",
      "info": ""
    },
    {
      "book_id": "EST",
      "book_name": "Esther",
      "chapter": 2,
      "verse_start": 20,
      "verse_end": 20,
      "text": "אין אסתר מגדת מולדתה ואת עמה כאשׁר צוה עליה מרדכי ואת מאמר מרדכי אסתר עשׂה כאשׁר היתה באמנה אתו׃",
      "info": ""
    },
    {
      "book_id": "EST",
      "book_name": "Esther",
      "chapter": 2,
      "verse_start": 21,
      "verse_end": 21,
      "text": "בימים ההם ומרדכי יושׁב בשׁער המלך קצף בגתן ותרשׁ שׁני סריסי המלך משׁמרי הסף ויבקשׁו לשׁלח יד במלך אחשׁורשׁ׃",
      "info": ""
    },
    {
      "book_id": "EST",
      "book_name": "Esther",
      "chapter": 2,
      "verse_start": 22,
      "verse_end": 22,
      "text": "ויודע הדבר למרדכי ויגד לאסתר המלכה ותאמר אסתר למלך בשׁם מרדכי׃",
      "info": ""
    },
    {
      "book_id": "EST",
      "book_name": "Esther",
      "chapter": 2,
      "verse_start": 23,
      "verse_end": 23,
      "text": "ויבקשׁ הדבר וימצא ויתלו שׁניהם על עץ ויכתב בספר דברי הימים לפני המלך׃",
      "info": ""
    }
  ]
}