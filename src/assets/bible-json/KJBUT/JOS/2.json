{
  "header": "",
  "footer": "",
  "language": "Hebrew",
  "verses": [
    {
      "book_id": "JOS",
      "book_name": "Joshua",
      "chapter": 2,
      "verse_start": 1,
      "verse_end": 1,
      "text": "וישׁלח יהושׁע בן נון מן השׁטים שׁנים אנשׁים מרגלים חרשׁ לאמר לכו ראו את הארץ ואת יריחו וילכו ויבאו בית אשׁה זונה ושׁמה רחב וישׁכבו שׁמה׃",
      "info": ""
    },
    {
      "book_id": "JOS",
      "book_name": "Joshua",
      "chapter": 2,
      "verse_start": 2,
      "verse_end": 2,
      "text": "ויאמר למלך יריחו לאמר הנה אנשׁים באו הנה הלילה מבני ישׂראל לחפר את הארץ׃",
      "info": ""
    },
    {
      "book_id": "JOS",
      "book_name": "Joshua",
      "chapter": 2,
      "verse_start": 3,
      "verse_end": 3,
      "text": "וישׁלח מלך יריחו אל רחב לאמר הוציאי האנשׁים הבאים אליך אשׁר באו לביתך כי לחפר את כל הארץ באו׃",
      "info": ""
    },
    {
      "book_id": "JOS",
      "book_name": "Joshua",
      "chapter": 2,
      "verse_start": 4,
      "verse_end": 4,
      "text": "ותקח האשׁה את שׁני האנשׁים ותצפנו ותאמר כן באו אלי האנשׁים ולא ידעתי מאין המה׃",
      "info": ""
    },
    {
      "book_id": "JOS",
      "book_name": "Joshua",
      "chapter": 2,
      "verse_start": 5,
      "verse_end": 5,
      "text": "ויהי השׁער לסגור בחשׁך והאנשׁים יצאו לא ידעתי אנה הלכו האנשׁים רדפו מהר אחריהם כי תשׂיגום׃",
      "info": ""
    },
    {
      "book_id": "JOS",
      "book_name": "Joshua",
      "chapter": 2,
      "verse_start": 6,
      "verse_end": 6,
      "text": "והיא העלתם הגגה ותטמנם בפשׁתי העץ הערכות לה על הגג׃",
      "info": ""
    },
    {
      "book_id": "JOS",
      "book_name": "Joshua",
      "chapter": 2,
      "verse_start": 7,
      "verse_end": 7,
      "text": "והאנשׁים רדפו אחריהם דרך הירדן על המעברות והשׁער סגרו אחרי כאשׁר יצאו הרדפים אחריהם׃",
      "info": ""
    },
    {
      "book_id": "JOS",
      "book_name": "Joshua",
      "chapter": 2,
      "verse_start": 8,
      "verse_end": 8,
      "text": "והמה טרם ישׁכבון והיא עלתה עליהם על הגג׃",
      "info": ""
    },
    {
      "book_id": "JOS",
      "book_name": "Joshua",
      "chapter": 2,
      "verse_start": 9,
      "verse_end": 9,
      "text": "ותאמר אל האנשׁים ידעתי כי נתן יהוה לכם את הארץ וכי נפלה אימתכם עלינו וכי נמגו כל ישׁבי הארץ מפניכם׃",
      "info": ""
    },
    {
      "book_id": "JOS",
      "book_name": "Joshua",
      "chapter": 2,
      "verse_start": 10,
      "verse_end": 10,
      "text": "כי שׁמענו את אשׁר הובישׁ יהוה את מי ים סוף מפניכם בצאתכם ממצרים ואשׁר עשׂיתם לשׁני מלכי האמרי אשׁר בעבר הירדן לסיחן ולעוג אשׁר החרמתם אותם׃",
      "info": ""
    },
    {
      "book_id": "JOS",
      "book_name": "Joshua",
      "chapter": 2,
      "verse_start": 11,
      "verse_end": 11,
      "text": "ונשׁמע וימס לבבנו ולא קמה עוד רוח באישׁ מפניכם כי יהוה אלהיכם הוא אלהים בשׁמים ממעל ועל הארץ מתחת׃",
      "info": ""
    },
    {
      "book_id": "JOS",
      "book_name": "Joshua",
      "chapter": 2,
      "verse_start": 12,
      "verse_end": 12,
      "text": "ועתה השׁבעו נא לי ביהוה כי עשׂיתי עמכם חסד ועשׂיתם גם אתם עם בית אבי חסד ונתתם לי אות אמת׃",
      "info": ""
    },
    {
      "book_id": "JOS",
      "book_name": "Joshua",
      "chapter": 2,
      "verse_start": 13,
      "verse_end": 13,
      "text": "והחיתם את אבי ואת אמי ואת אחי ואת אחותי ואת כל אשׁר להם והצלתם את נפשׁתינו ממות׃",
      "info": ""
    },
    {
      "book_id": "JOS",
      "book_name": "Joshua",
      "chapter": 2,
      "verse_start": 14,
      "verse_end": 14,
      "text": "ויאמרו לה האנשׁים נפשׁנו תחתיכם למות אם לא תגידו את דברנו זה והיה בתת יהוה לנו את הארץ ועשׂינו עמך חסד ואמת׃",
      "info": ""
    },
    {
      "book_id": "JOS",
      "book_name": "Joshua",
      "chapter": 2,
      "verse_start": 15,
      "verse_end": 15,
      "text": "ותורדם בחבל בעד החלון כי ביתה בקיר החומה ובחומה היא יושׁבת׃",
      "info": ""
    },
    {
      "book_id": "JOS",
      "book_name": "Joshua",
      "chapter": 2,
      "verse_start": 16,
      "verse_end": 16,
      "text": "ותאמר להם ההרה לכו פן יפגעו בכם הרדפים ונחבתם שׁמה שׁלשׁת ימים עד שׁוב הרדפים ואחר תלכו לדרככם׃",
      "info": ""
    },
    {
      "book_id": "JOS",
      "book_name": "Joshua",
      "chapter": 2,
      "verse_start": 17,
      "verse_end": 17,
      "text": "ויאמרו אליה האנשׁים נקים אנחנו משׁבעתך הזה אשׁר השׁבעתנו׃",
      "info": ""
    },
    {
      "book_id": "JOS",
      "book_name": "Joshua",
      "chapter": 2,
      "verse_start": 18,
      "verse_end": 18,
      "text": "הנה אנחנו באים בארץ את תקות חוט השׁני הזה תקשׁרי בחלון אשׁר הורדתנו בו ואת אביך ואת אמך ואת אחיך ואת כל בית אביך תאספי אליך הביתה׃",
      "info": ""
    },
    {
      "book_id": "JOS",
      "book_name": "Joshua",
      "chapter": 2,
      "verse_start": 19,
      "verse_end": 19,
      "text": "והיה כל אשׁר יצא מדלתי ביתך החוצה דמו בראשׁו ואנחנו נקים וכל אשׁר יהיה אתך בבית דמו בראשׁנו אם יד תהיה׃",
      "info": ""
    },
    {
      "book_id": "JOS",
      "book_name": "Joshua",
      "chapter": 2,
      "verse_start": 20,
      "verse_end": 20,
      "text": "ואם תגידי את דברנו זה והיינו נקים משׁבעתך אשׁר השׁבעתנו׃",
      "info": ""
    },
    {
      "book_id": "JOS",
      "book_name": "Joshua",
      "chapter": 2,
      "verse_start": 21,
      "verse_end": 21,
      "text": "ותאמר כדבריכם כן הוא ותשׁלחם וילכו ותקשׁר את תקות השׁני בחלון׃",
      "info": ""
    },
    {
      "book_id": "JOS",
      "book_name": "Joshua",
      "chapter": 2,
      "verse_start": 22,
      "verse_end": 22,
      "text": "וילכו ויבאו ההרה וישׁבו שׁם שׁלשׁת ימים עד שׁבו הרדפים ויבקשׁו הרדפים בכל הדרך ולא מצאו׃",
      "info": ""
    },
    {
      "book_id": "JOS",
      "book_name": "Joshua",
      "chapter": 2,
      "verse_start": 23,
      "verse_end": 23,
      "text": "וישׁבו שׁני האנשׁים וירדו מההר ויעברו ויבאו אל יהושׁע בן נון ויספרו לו את כל המצאות אותם׃",
      "info": ""
    },
    {
      "book_id": "JOS",
      "book_name": "Joshua",
      "chapter": 2,
      "verse_start": 24,
      "verse_end": 24,
      "text": "ויאמרו אל יהושׁע כי נתן יהוה בידנו את כל הארץ וגם נמגו כל ישׁבי הארץ מפנינו׃",
      "info": ""
    }
  ]
}