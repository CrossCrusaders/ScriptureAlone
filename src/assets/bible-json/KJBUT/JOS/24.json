{
  "header": "",
  "footer": "",
  "language": "Hebrew",
  "verses": [
    {
      "book_id": "JOS",
      "book_name": "Joshua",
      "chapter": 24,
      "verse_start": 1,
      "verse_end": 1,
      "text": "ויאסף יהושׁע את כל שׁבטי ישׂראל שׁכמה ויקרא לזקני ישׂראל ולראשׁיו ולשׁפטיו ולשׁטריו ויתיצבו לפני האלהים׃",
      "info": ""
    },
    {
      "book_id": "JOS",
      "book_name": "Joshua",
      "chapter": 24,
      "verse_start": 2,
      "verse_end": 2,
      "text": "ויאמר יהושׁע אל כל העם כה אמר יהוה אלהי ישׂראל בעבר הנהר ישׁבו אבותיכם מעולם תרח אבי אברהם ואבי נחור ויעבדו אלהים אחרים׃",
      "info": ""
    },
    {
      "book_id": "JOS",
      "book_name": "Joshua",
      "chapter": 24,
      "verse_start": 3,
      "verse_end": 3,
      "text": "ואקח את אביכם את אברהם מעבר הנהר ואולך אותו בכל ארץ כנען וארב את זרעו ואתן לו את יצחק׃",
      "info": ""
    },
    {
      "book_id": "JOS",
      "book_name": "Joshua",
      "chapter": 24,
      "verse_start": 4,
      "verse_end": 4,
      "text": "ואתן ליצחק את יעקב ואת עשׂו ואתן לעשׂו את הר שׂעיר לרשׁת אותו ויעקב ובניו ירדו מצרים׃",
      "info": ""
    },
    {
      "book_id": "JOS",
      "book_name": "Joshua",
      "chapter": 24,
      "verse_start": 5,
      "verse_end": 5,
      "text": "ואשׁלח את משׁה ואת אהרן ואגף את מצרים כאשׁר עשׂיתי בקרבו ואחר הוצאתי אתכם׃",
      "info": ""
    },
    {
      "book_id": "JOS",
      "book_name": "Joshua",
      "chapter": 24,
      "verse_start": 6,
      "verse_end": 6,
      "text": "ואוציא את אבותיכם ממצרים ותבאו הימה וירדפו מצרים אחרי אבותיכם ברכב ובפרשׁים ים סוף׃",
      "info": ""
    },
    {
      "book_id": "JOS",
      "book_name": "Joshua",
      "chapter": 24,
      "verse_start": 7,
      "verse_end": 7,
      "text": "ויצעקו אל יהוה וישׂם מאפל ביניכם ובין המצרים ויבא עליו את הים ויכסהו ותראינה עיניכם את אשׁר עשׂיתי במצרים ותשׁבו במדבר ימים רבים׃",
      "info": ""
    },
    {
      "book_id": "JOS",
      "book_name": "Joshua",
      "chapter": 24,
      "verse_start": 8,
      "verse_end": 8,
      "text": "ואבאה אתכם אל ארץ האמרי היושׁב בעבר הירדן וילחמו אתכם ואתן אותם בידכם ותירשׁו את ארצם ואשׁמידם מפניכם׃",
      "info": ""
    },
    {
      "book_id": "JOS",
      "book_name": "Joshua",
      "chapter": 24,
      "verse_start": 9,
      "verse_end": 9,
      "text": "ויקם בלק בן צפור מלך מואב וילחם בישׂראל וישׁלח ויקרא לבלעם בן בעור לקלל אתכם׃",
      "info": ""
    },
    {
      "book_id": "JOS",
      "book_name": "Joshua",
      "chapter": 24,
      "verse_start": 10,
      "verse_end": 10,
      "text": "ולא אביתי לשׁמע לבלעם ויברך ברוך אתכם ואצל אתכם מידו׃",
      "info": ""
    },
    {
      "book_id": "JOS",
      "book_name": "Joshua",
      "chapter": 24,
      "verse_start": 11,
      "verse_end": 11,
      "text": "ותעברו את הירדן ותבאו אל יריחו וילחמו בכם בעלי יריחו האמרי והפרזי והכנעני והחתי והגרגשׁי החוי והיבוסי ואתן אותם בידכם׃",
      "info": ""
    },
    {
      "book_id": "JOS",
      "book_name": "Joshua",
      "chapter": 24,
      "verse_start": 12,
      "verse_end": 12,
      "text": "ואשׁלח לפניכם את הצרעה ותגרשׁ אותם מפניכם שׁני מלכי האמרי לא בחרבך ולא בקשׁתך׃",
      "info": ""
    },
    {
      "book_id": "JOS",
      "book_name": "Joshua",
      "chapter": 24,
      "verse_start": 13,
      "verse_end": 13,
      "text": "ואתן לכם ארץ אשׁר לא יגעת בה וערים אשׁר לא בניתם ותשׁבו בהם כרמים וזיתים אשׁר לא נטעתם אתם אכלים׃",
      "info": ""
    },
    {
      "book_id": "JOS",
      "book_name": "Joshua",
      "chapter": 24,
      "verse_start": 14,
      "verse_end": 14,
      "text": "ועתה יראו את יהוה ועבדו אתו בתמים ובאמת והסירו את אלהים אשׁר עבדו אבותיכם בעבר הנהר ובמצרים ועבדו את יהוה׃",
      "info": ""
    },
    {
      "book_id": "JOS",
      "book_name": "Joshua",
      "chapter": 24,
      "verse_start": 15,
      "verse_end": 15,
      "text": "ואם רע בעיניכם לעבד את יהוה בחרו לכם היום את מי תעבדון אם את אלהים אשׁר עבדו אבותיכם אשׁר בעבר הנהר ואם את אלהי האמרי אשׁר אתם ישׁבים בארצם ואנכי וביתי נעבד את יהוה׃",
      "info": ""
    },
    {
      "book_id": "JOS",
      "book_name": "Joshua",
      "chapter": 24,
      "verse_start": 16,
      "verse_end": 16,
      "text": "ויען העם ויאמר חלילה לנו מעזב את יהוה לעבד אלהים אחרים׃",
      "info": ""
    },
    {
      "book_id": "JOS",
      "book_name": "Joshua",
      "chapter": 24,
      "verse_start": 17,
      "verse_end": 17,
      "text": "כי יהוה אלהינו הוא המעלה אתנו ואת אבותינו מארץ מצרים מבית עבדים ואשׁר עשׂה לעינינו את האתות הגדלות האלה וישׁמרנו בכל הדרך אשׁר הלכנו בה ובכל העמים אשׁר עברנו בקרבם׃",
      "info": ""
    },
    {
      "book_id": "JOS",
      "book_name": "Joshua",
      "chapter": 24,
      "verse_start": 18,
      "verse_end": 18,
      "text": "ויגרשׁ יהוה את כל העמים ואת האמרי ישׁב הארץ מפנינו גם אנחנו נעבד את יהוה כי הוא אלהינו׃",
      "info": ""
    },
    {
      "book_id": "JOS",
      "book_name": "Joshua",
      "chapter": 24,
      "verse_start": 19,
      "verse_end": 19,
      "text": "ויאמר יהושׁע אל העם לא תוכלו לעבד את יהוה כי אלהים קדשׁים הוא אל קנוא הוא לא ישׂא לפשׁעכם ולחטאותיכם׃",
      "info": ""
    },
    {
      "book_id": "JOS",
      "book_name": "Joshua",
      "chapter": 24,
      "verse_start": 20,
      "verse_end": 20,
      "text": "כי תעזבו את יהוה ועבדתם אלהי נכר ושׁב והרע לכם וכלה אתכם אחרי אשׁר היטיב׃",
      "info": ""
    },
    {
      "book_id": "JOS",
      "book_name": "Joshua",
      "chapter": 24,
      "verse_start": 21,
      "verse_end": 21,
      "text": "ויאמר העם אל יהושׁע לא כי את יהוה נעבד׃",
      "info": ""
    },
    {
      "book_id": "JOS",
      "book_name": "Joshua",
      "chapter": 24,
      "verse_start": 22,
      "verse_end": 22,
      "text": "ויאמר יהושׁע אל העם עדים אתם בכם כי אתם בחרתם לכם את יהוה לעבד אותו ויאמרו עדים׃",
      "info": ""
    },
    {
      "book_id": "JOS",
      "book_name": "Joshua",
      "chapter": 24,
      "verse_start": 23,
      "verse_end": 23,
      "text": "ועתה הסירו את אלהי הנכר אשׁר בקרבכם והטו את לבבכם אל יהוה אלהי ישׂראל׃",
      "info": ""
    },
    {
      "book_id": "JOS",
      "book_name": "Joshua",
      "chapter": 24,
      "verse_start": 24,
      "verse_end": 24,
      "text": "ויאמרו העם אל יהושׁע את יהוה אלהינו נעבד ובקולו נשׁמע׃",
      "info": ""
    },
    {
      "book_id": "JOS",
      "book_name": "Joshua",
      "chapter": 24,
      "verse_start": 25,
      "verse_end": 25,
      "text": "ויכרת יהושׁע ברית לעם ביום ההוא וישׂם לו חק ומשׁפט בשׁכם׃",
      "info": ""
    },
    {
      "book_id": "JOS",
      "book_name": "Joshua",
      "chapter": 24,
      "verse_start": 26,
      "verse_end": 26,
      "text": "ויכתב יהושׁע את הדברים האלה בספר תורת אלהים ויקח אבן גדולה ויקימה שׁם תחת האלה אשׁר במקדשׁ יהוה׃",
      "info": ""
    },
    {
      "book_id": "JOS",
      "book_name": "Joshua",
      "chapter": 24,
      "verse_start": 27,
      "verse_end": 27,
      "text": "ויאמר יהושׁע אל כל העם הנה האבן הזאת תהיה בנו לעדה כי היא שׁמעה את כל אמרי יהוה אשׁר דבר עמנו והיתה בכם לעדה פן תכחשׁון באלהיכם׃",
      "info": ""
    },
    {
      "book_id": "JOS",
      "book_name": "Joshua",
      "chapter": 24,
      "verse_start": 28,
      "verse_end": 28,
      "text": "וישׁלח יהושׁע את העם אישׁ לנחלתו׃",
      "info": ""
    },
    {
      "book_id": "JOS",
      "book_name": "Joshua",
      "chapter": 24,
      "verse_start": 29,
      "verse_end": 29,
      "text": "ויהי אחרי הדברים האלה וימת יהושׁע בן נון עבד יהוה בן מאה ועשׂר שׁנים׃",
      "info": ""
    },
    {
      "book_id": "JOS",
      "book_name": "Joshua",
      "chapter": 24,
      "verse_start": 30,
      "verse_end": 30,
      "text": "ויקברו אתו בגבול נחלתו בתמנת סרח אשׁר בהר אפרים מצפון להר געשׁ׃",
      "info": ""
    },
    {
      "book_id": "JOS",
      "book_name": "Joshua",
      "chapter": 24,
      "verse_start": 31,
      "verse_end": 31,
      "text": "ויעבד ישׂראל את יהוה כל ימי יהושׁע וכל ימי הזקנים אשׁר האריכו ימים אחרי יהושׁע ואשׁר ידעו את כל מעשׂה יהוה אשׁר עשׂה לישׂראל׃",
      "info": ""
    },
    {
      "book_id": "JOS",
      "book_name": "Joshua",
      "chapter": 24,
      "verse_start": 32,
      "verse_end": 32,
      "text": "ואת עצמות יוסף אשׁר העלו בני ישׂראל ממצרים קברו בשׁכם בחלקת השׂדה אשׁר קנה יעקב מאת בני חמור אבי שׁכם במאה קשׂיטה ויהיו לבני יוסף לנחלה׃",
      "info": ""
    },
    {
      "book_id": "JOS",
      "book_name": "Joshua",
      "chapter": 24,
      "verse_start": 33,
      "verse_end": 33,
      "text": "ואלעזר בן אהרן מת ויקברו אתו בגבעת פינחס בנו אשׁר נתן לו בהר אפרים׃",
      "info": ""
    }
  ]
}