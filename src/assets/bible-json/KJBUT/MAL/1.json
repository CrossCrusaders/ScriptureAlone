{
  "header": "",
  "footer": "",
  "language": "Hebrew",
  "verses": [
    {
      "book_id": "MAL",
      "book_name": "Malachi",
      "chapter": 1,
      "verse_start": 1,
      "verse_end": 1,
      "text": "משׂא דבר יהוה אל ישׂראל ביד מלאכי׃",
      "info": ""
    },
    {
      "book_id": "MAL",
      "book_name": "Malachi",
      "chapter": 1,
      "verse_start": 2,
      "verse_end": 2,
      "text": "אהבתי אתכם אמר יהוה ואמרתם במה אהבתנו הלוא אח עשׂו ליעקב נאם יהוה ואהב את יעקב׃",
      "info": ""
    },
    {
      "book_id": "MAL",
      "book_name": "Malachi",
      "chapter": 1,
      "verse_start": 3,
      "verse_end": 3,
      "text": "ואת עשׂו שׂנאתי ואשׂים את הריו שׁממה ואת נחלתו לתנות מדבר׃",
      "info": ""
    },
    {
      "book_id": "MAL",
      "book_name": "Malachi",
      "chapter": 1,
      "verse_start": 4,
      "verse_end": 4,
      "text": "כי תאמר אדום רשׁשׁנו ונשׁוב ונבנה חרבות כה אמר יהוה צבאות המה יבנו ואני אהרוס וקראו להם גבול רשׁעה והעם אשׁר זעם יהוה עד עולם׃",
      "info": ""
    },
    {
      "book_id": "MAL",
      "book_name": "Malachi",
      "chapter": 1,
      "verse_start": 5,
      "verse_end": 5,
      "text": "ועיניכם תראינה ואתם תאמרו יגדל יהוה מעל לגבול ישׂראל׃",
      "info": ""
    },
    {
      "book_id": "MAL",
      "book_name": "Malachi",
      "chapter": 1,
      "verse_start": 6,
      "verse_end": 6,
      "text": "בן יכבד אב ועבד אדניו ואם אב אני איה כבודי ואם אדונים אני איה מוראי אמר יהוה צבאות לכם הכהנים בוזי שׁמי ואמרתם במה בזינו את שׁמך׃",
      "info": ""
    },
    {
      "book_id": "MAL",
      "book_name": "Malachi",
      "chapter": 1,
      "verse_start": 7,
      "verse_end": 7,
      "text": "מגישׁים על מזבחי לחם מגאל ואמרתם במה גאלנוך באמרכם שׁלחן יהוה נבזה הוא׃",
      "info": ""
    },
    {
      "book_id": "MAL",
      "book_name": "Malachi",
      "chapter": 1,
      "verse_start": 8,
      "verse_end": 8,
      "text": "וכי תגשׁון עור לזבח אין רע וכי תגישׁו פסח וחלה אין רע הקריבהו נא לפחתך הירצך או הישׂא פניך אמר יהוה צבאות׃",
      "info": ""
    },
    {
      "book_id": "MAL",
      "book_name": "Malachi",
      "chapter": 1,
      "verse_start": 9,
      "verse_end": 9,
      "text": "ועתה חלו נא פני אל ויחננו מידכם היתה זאת הישׂא מכם פנים אמר יהוה צבאות׃",
      "info": ""
    },
    {
      "book_id": "MAL",
      "book_name": "Malachi",
      "chapter": 1,
      "verse_start": 10,
      "verse_end": 10,
      "text": "מי גם בכם ויסגר דלתים ולא תאירו מזבחי חנם אין לי חפץ בכם אמר יהוה צבאות ומנחה לא ארצה מידכם׃",
      "info": ""
    },
    {
      "book_id": "MAL",
      "book_name": "Malachi",
      "chapter": 1,
      "verse_start": 11,
      "verse_end": 11,
      "text": "כי ממזרח שׁמשׁ ועד מבואו גדול שׁמי בגוים ובכל מקום מקטר מגשׁ לשׁמי ומנחה טהורה כי גדול שׁמי בגוים אמר יהוה צבאות׃",
      "info": ""
    },
    {
      "book_id": "MAL",
      "book_name": "Malachi",
      "chapter": 1,
      "verse_start": 12,
      "verse_end": 12,
      "text": "ואתם מחללים אותו באמרכם שׁלחן אדני מגאל הוא וניבו נבזה אכלו׃",
      "info": ""
    },
    {
      "book_id": "MAL",
      "book_name": "Malachi",
      "chapter": 1,
      "verse_start": 13,
      "verse_end": 13,
      "text": "ואמרתם הנה מתלאה והפחתם אותו אמר יהוה צבאות והבאתם גזול ואת הפסח ואת החולה והבאתם את המנחה הארצה אותה מידכם אמר יהוה׃",
      "info": ""
    },
    {
      "book_id": "MAL",
      "book_name": "Malachi",
      "chapter": 1,
      "verse_start": 14,
      "verse_end": 14,
      "text": "וארור נוכל וישׁ בעדרו זכר ונדר וזבח משׁחת לאדני כי מלך גדול אני אמר יהוה צבאות ושׁמי נורא בגוים׃",
      "info": ""
    }
  ]
}