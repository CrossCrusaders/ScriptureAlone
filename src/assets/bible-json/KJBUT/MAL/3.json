{
  "header": "",
  "footer": "",
  "language": "Hebrew",
  "verses": [
    {
      "book_id": "MAL",
      "book_name": "Malachi",
      "chapter": 3,
      "verse_start": 1,
      "verse_end": 1,
      "text": "הנני שׁלח מלאכי ופנה דרך לפני ופתאם יבוא אל היכלו האדון אשׁר אתם מבקשׁים ומלאך הברית אשׁר אתם חפצים הנה בא אמר יהוה צבאות׃",
      "info": ""
    },
    {
      "book_id": "MAL",
      "book_name": "Malachi",
      "chapter": 3,
      "verse_start": 2,
      "verse_end": 2,
      "text": "ומי מכלכל את יום בואו ומי העמד בהראותו כי הוא כאשׁ מצרף וכברית מכבסים׃",
      "info": ""
    },
    {
      "book_id": "MAL",
      "book_name": "Malachi",
      "chapter": 3,
      "verse_start": 3,
      "verse_end": 3,
      "text": "וישׁב מצרף ומטהר כסף וטהר את בני לוי וזקק אתם כזהב וככסף והיו ליהוה מגישׁי מנחה בצדקה׃",
      "info": ""
    },
    {
      "book_id": "MAL",
      "book_name": "Malachi",
      "chapter": 3,
      "verse_start": 4,
      "verse_end": 4,
      "text": "וערבה ליהוה מנחת יהודה וירושׁלם כימי עולם וכשׁנים קדמניות׃",
      "info": ""
    },
    {
      "book_id": "MAL",
      "book_name": "Malachi",
      "chapter": 3,
      "verse_start": 5,
      "verse_end": 5,
      "text": "וקרבתי אליכם למשׁפט והייתי עד ממהר במכשׁפים ובמנאפים ובנשׁבעים לשׁקר ובעשׁקי שׂכר שׂכיר אלמנה ויתום ומטי גר ולא יראוני אמר יהוה צבאות׃",
      "info": ""
    },
    {
      "book_id": "MAL",
      "book_name": "Malachi",
      "chapter": 3,
      "verse_start": 6,
      "verse_end": 6,
      "text": "כי אני יהוה לא שׁניתי ואתם בני יעקב לא כליתם׃",
      "info": ""
    },
    {
      "book_id": "MAL",
      "book_name": "Malachi",
      "chapter": 3,
      "verse_start": 7,
      "verse_end": 7,
      "text": "למימי אבתיכם סרתם מחקי ולא שׁמרתם שׁובו אלי ואשׁובה אליכם אמר יהוה צבאות ואמרתם במה נשׁוב׃",
      "info": ""
    },
    {
      "book_id": "MAL",
      "book_name": "Malachi",
      "chapter": 3,
      "verse_start": 8,
      "verse_end": 8,
      "text": "היקבע אדם אלהים כי אתם קבעים אתי ואמרתם במה קבענוך המעשׂר והתרומה׃",
      "info": ""
    },
    {
      "book_id": "MAL",
      "book_name": "Malachi",
      "chapter": 3,
      "verse_start": 9,
      "verse_end": 9,
      "text": "במארה אתם נארים ואתי אתם קבעים הגוי כלו׃",
      "info": ""
    },
    {
      "book_id": "MAL",
      "book_name": "Malachi",
      "chapter": 3,
      "verse_start": 10,
      "verse_end": 10,
      "text": "הביאו את כל המעשׂר אל בית האוצר ויהי טרף בביתי ובחנוני נא בזאת אמר יהוה צבאות אם לא אפתח לכם את ארבות השׁמים והריקתי לכם ברכה עד בלי די׃",
      "info": ""
    },
    {
      "book_id": "MAL",
      "book_name": "Malachi",
      "chapter": 3,
      "verse_start": 11,
      "verse_end": 11,
      "text": "וגערתי לכם באכל ולא ישׁחת לכם את פרי האדמה ולא תשׁכל לכם הגפן בשׂדה אמר יהוה צבאות׃",
      "info": ""
    },
    {
      "book_id": "MAL",
      "book_name": "Malachi",
      "chapter": 3,
      "verse_start": 12,
      "verse_end": 12,
      "text": "ואשׁרו אתכם כל הגוים כי תהיו אתם ארץ חפץ אמר יהוה צבאות׃",
      "info": ""
    },
    {
      "book_id": "MAL",
      "book_name": "Malachi",
      "chapter": 3,
      "verse_start": 13,
      "verse_end": 13,
      "text": "חזקו עלי דבריכם אמר יהוה ואמרתם מה נדברנו עליך׃",
      "info": ""
    },
    {
      "book_id": "MAL",
      "book_name": "Malachi",
      "chapter": 3,
      "verse_start": 14,
      "verse_end": 14,
      "text": "אמרתם שׁוא עבד אלהים ומה בצע כי שׁמרנו משׁמרתו וכי הלכנו קדרנית מפני יהוה צבאות׃",
      "info": ""
    },
    {
      "book_id": "MAL",
      "book_name": "Malachi",
      "chapter": 3,
      "verse_start": 15,
      "verse_end": 15,
      "text": "ועתה אנחנו מאשׁרים זדים גם נבנו עשׂי רשׁעה גם בחנו אלהים וימלטו׃",
      "info": ""
    },
    {
      "book_id": "MAL",
      "book_name": "Malachi",
      "chapter": 3,
      "verse_start": 16,
      "verse_end": 16,
      "text": "אז נדברו יראי יהוה אישׁ את רעהו ויקשׁב יהוה וישׁמע ויכתב ספר זכרון לפניו ליראי יהוה ולחשׁבי שׁמו׃",
      "info": ""
    },
    {
      "book_id": "MAL",
      "book_name": "Malachi",
      "chapter": 3,
      "verse_start": 17,
      "verse_end": 17,
      "text": "והיו לי אמר יהוה צבאות ליום אשׁר אני עשׂה סגלה וחמלתי עליהם כאשׁר יחמל אישׁ על בנו העבד אתו׃",
      "info": ""
    },
    {
      "book_id": "MAL",
      "book_name": "Malachi",
      "chapter": 3,
      "verse_start": 18,
      "verse_end": 18,
      "text": "ושׁבתם וראיתם בין צדיק לרשׁע בין עבד אלהים לאשׁר לא עבדו׃",
      "info": ""
    }
  ]
}