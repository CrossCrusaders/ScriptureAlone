{
  "header": "",
  "footer": "",
  "language": "Hebrew",
  "verses": [
    {
      "book_id": "JER",
      "book_name": "Jeremiah",
      "chapter": 16,
      "verse_start": 1,
      "verse_end": 1,
      "text": "ויהי דבר יהוה אלי לאמר׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 16,
      "verse_start": 2,
      "verse_end": 2,
      "text": "לא תקח לך אשׁה ולא יהיו לך בנים ובנות במקום הזה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 16,
      "verse_start": 3,
      "verse_end": 3,
      "text": "כי כה אמר יהוה על הבנים ועל הבנות הילודים במקום הזה ועל אמתם הילדות אותם ועל אבותם המולדים אותם בארץ הזאת׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 16,
      "verse_start": 4,
      "verse_end": 4,
      "text": "ממותי תחלאים ימתו לא יספדו ולא יקברו לדמן על פני האדמה יהיו ובחרב וברעב יכלו והיתה נבלתם למאכל לעוף השׁמים ולבהמת הארץ׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 16,
      "verse_start": 5,
      "verse_end": 5,
      "text": "כי כה אמר יהוה אל תבוא בית מרזח ואל תלך לספוד ואל תנד להם כי אספתי את שׁלומי מאת העם הזה נאם יהוה את החסד ואת הרחמים׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 16,
      "verse_start": 6,
      "verse_end": 6,
      "text": "ומתו גדלים וקטנים בארץ הזאת לא יקברו ולא יספדו להם ולא יתגדד ולא יקרח להם׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 16,
      "verse_start": 7,
      "verse_end": 7,
      "text": "ולא יפרסו להם על אבל לנחמו על מת ולא ישׁקו אותם כוס תנחומים על אביו ועל אמו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 16,
      "verse_start": 8,
      "verse_end": 8,
      "text": "ובית משׁתה לא תבוא לשׁבת אותם לאכל ולשׁתות׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 16,
      "verse_start": 9,
      "verse_end": 9,
      "text": "כי כה אמר יהוה צבאות אלהי ישׂראל הנני משׁבית מן המקום הזה לעיניכם ובימיכם קול שׂשׂון וקול שׂמחה קול חתן וקול כלה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 16,
      "verse_start": 10,
      "verse_end": 10,
      "text": "והיה כי תגיד לעם הזה את כל הדברים האלה ואמרו אליך על מה דבר יהוה עלינו את כל הרעה הגדולה הזאת ומה עוננו ומה חטאתנו אשׁר חטאנו ליהוה אלהינו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 16,
      "verse_start": 11,
      "verse_end": 11,
      "text": "ואמרת אליהם על אשׁר עזבו אבותיכם אותי נאם יהוה וילכו אחרי אלהים אחרים ויעבדום וישׁתחוו להם ואתי עזבו ואת תורתי לא שׁמרו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 16,
      "verse_start": 12,
      "verse_end": 12,
      "text": "ואתם הרעתם לעשׂות מאבותיכם והנכם הלכים אישׁ אחרי שׁררות לבו הרע לבלתי שׁמע אלי׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 16,
      "verse_start": 13,
      "verse_end": 13,
      "text": "והטלתי אתכם מעל הארץ הזאת על הארץ אשׁר לא ידעתם אתם ואבותיכם ועבדתם שׁם את אלהים אחרים יומם ולילה אשׁר לא אתן לכם חנינה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 16,
      "verse_start": 14,
      "verse_end": 14,
      "text": "לכן הנה ימים באים נאם יהוה ולא יאמר עוד חי יהוה אשׁר העלה את בני ישׂראל מארץ מצרים׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 16,
      "verse_start": 15,
      "verse_end": 15,
      "text": "כי אם חי יהוה אשׁר העלה את בני ישׂראל מארץ צפון ומכל הארצות אשׁר הדיחם שׁמה והשׁבתים על אדמתם אשׁר נתתי לאבותם׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 16,
      "verse_start": 16,
      "verse_end": 16,
      "text": "הנני שׁלח לדוגים רבים נאם יהוה ודיגום ואחרי כן אשׁלח לרבים צידים וצדום מעל כל הר ומעל כל גבעה ומנקיקי הסלעים׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 16,
      "verse_start": 17,
      "verse_end": 17,
      "text": "כי עיני על כל דרכיהם לא נסתרו מלפני ולא נצפן עונם מנגד עיני׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 16,
      "verse_start": 18,
      "verse_end": 18,
      "text": "ושׁלמתי ראשׁונה משׁנה עונם וחטאתם על חללם את ארצי בנבלת שׁקוציהם ותועבותיהם מלאו את נחלתי׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 16,
      "verse_start": 19,
      "verse_end": 19,
      "text": "יהוה עזי ומעזי ומנוסי ביום צרה אליך גוים יבאו מאפסי ארץ ויאמרו אך שׁקר נחלו אבותינו הבל ואין בם מועיל׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 16,
      "verse_start": 20,
      "verse_end": 20,
      "text": "היעשׂה לו אדם אלהים והמה לא אלהים׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 16,
      "verse_start": 21,
      "verse_end": 21,
      "text": "לכן הנני מודיעם בפעם הזאת אודיעם את ידי ואת גבורתי וידעו כי שׁמי יהוה׃",
      "info": ""
    }
  ]
}