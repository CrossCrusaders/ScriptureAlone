{
  "header": "",
  "footer": "",
  "language": "Hebrew",
  "verses": [
    {
      "book_id": "JER",
      "book_name": "Jeremiah",
      "chapter": 13,
      "verse_start": 1,
      "verse_end": 1,
      "text": "כה אמר יהוה אלי הלוך וקנית לך אזור פשׁתים ושׂמתו על מתניך ובמים לא תבאהו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 13,
      "verse_start": 2,
      "verse_end": 2,
      "text": "ואקנה את האזור כדבר יהוה ואשׂם על מתני׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 13,
      "verse_start": 3,
      "verse_end": 3,
      "text": "ויהי דבר יהוה אלי שׁנית לאמר׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 13,
      "verse_start": 4,
      "verse_end": 4,
      "text": "קח את האזור אשׁר קנית אשׁר על מתניך וקום לך פרתה וטמנהו שׁם בנקיק הסלע׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 13,
      "verse_start": 5,
      "verse_end": 5,
      "text": "ואלך ואטמנהו בפרת כאשׁר צוה יהוה אותי׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 13,
      "verse_start": 6,
      "verse_end": 6,
      "text": "ויהי מקץ ימים רבים ויאמר יהוה אלי קום לך פרתה וקח משׁם את האזור אשׁר צויתיך לטמנו שׁם׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 13,
      "verse_start": 7,
      "verse_end": 7,
      "text": "ואלך פרתה ואחפר ואקח את האזור מן המקום אשׁר טמנתיו שׁמה והנה נשׁחת האזור לא יצלח לכל׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 13,
      "verse_start": 8,
      "verse_end": 8,
      "text": "ויהי דבר יהוה אלי לאמר׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 13,
      "verse_start": 9,
      "verse_end": 9,
      "text": "כה אמר יהוה ככה אשׁחית את גאון יהודה ואת גאון ירושׁלם הרב׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 13,
      "verse_start": 10,
      "verse_end": 10,
      "text": "העם הזה הרע המאנים לשׁמוע את דברי ההלכים בשׁררות לבם וילכו אחרי אלהים אחרים לעבדם ולהשׁתחות להם ויהי כאזור הזה אשׁר לא יצלח לכל׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 13,
      "verse_start": 11,
      "verse_end": 11,
      "text": "כי כאשׁר ידבק האזור אל מתני אישׁ כן הדבקתי אלי את כל בית ישׂראל ואת כל בית יהודה נאם יהוה להיות לי לעם ולשׁם ולתהלה ולתפארת ולא שׁמעו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 13,
      "verse_start": 12,
      "verse_end": 12,
      "text": "ואמרת אליהם את הדבר הזה כה אמר יהוה אלהי ישׂראל כל נבל ימלא יין ואמרו אליך הידע לא נדע כי כל נבל ימלא יין׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 13,
      "verse_start": 13,
      "verse_end": 13,
      "text": "ואמרת אליהם כה אמר יהוה הנני ממלא את כל ישׁבי הארץ הזאת ואת המלכים הישׁבים לדוד על כסאו ואת הכהנים ואת הנביאים ואת כל ישׁבי ירושׁלם שׁכרון׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 13,
      "verse_start": 14,
      "verse_end": 14,
      "text": "ונפצתים אישׁ אל אחיו והאבות והבנים יחדו נאם יהוה לא אחמול ולא אחוס ולא ארחם מהשׁחיתם׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 13,
      "verse_start": 15,
      "verse_end": 15,
      "text": "שׁמעו והאזינו אל תגבהו כי יהוה דבר׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 13,
      "verse_start": 16,
      "verse_end": 16,
      "text": "תנו ליהוה אלהיכם כבוד בטרם יחשׁך ובטרם יתנגפו רגליכם על הרי נשׁף וקויתם לאור ושׂמה לצלמות ישׁית לערפל׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 13,
      "verse_start": 17,
      "verse_end": 17,
      "text": "ואם לא תשׁמעוה במסתרים תבכה נפשׁי מפני גוה ודמע תדמע ותרד עיני דמעה כי נשׁבה עדר יהוה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 13,
      "verse_start": 18,
      "verse_end": 18,
      "text": "אמר למלך ולגבירה השׁפילו שׁבו כי ירד מראשׁותיכם עטרת תפארתכם׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 13,
      "verse_start": 19,
      "verse_end": 19,
      "text": "ערי הנגב סגרו ואין פתח הגלת יהודה כלה הגלת שׁלומים׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 13,
      "verse_start": 20,
      "verse_end": 20,
      "text": "שׂאי עיניכם וראי הבאים מצפון איה העדר נתן לך צאן תפארתך׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 13,
      "verse_start": 21,
      "verse_end": 21,
      "text": "מה תאמרי כי יפקד עליך ואת למדת אתם עליך אלפים לראשׁ הלוא חבלים יאחזוך כמו אשׁת לדה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 13,
      "verse_start": 22,
      "verse_end": 22,
      "text": "וכי תאמרי בלבבך מדוע קראני אלה ברב עונך נגלו שׁוליך נחמסו עקביך׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 13,
      "verse_start": 23,
      "verse_end": 23,
      "text": "היהפך כושׁי עורו ונמר חברברתיו גם אתם תוכלו להיטיב למדי הרע׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 13,
      "verse_start": 24,
      "verse_end": 24,
      "text": "ואפיצם כקשׁ עובר לרוח מדבר׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 13,
      "verse_start": 25,
      "verse_end": 25,
      "text": "זה גורלך מנת מדיך מאתי נאם יהוה אשׁר שׁכחת אותי ותבטחי בשׁקר׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 13,
      "verse_start": 26,
      "verse_end": 26,
      "text": "וגם אני חשׂפתי שׁוליך על פניך ונראה קלונך׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 13,
      "verse_start": 27,
      "verse_end": 27,
      "text": "נאפיך ומצהלותיך זמת זנותך על גבעות בשׂדה ראיתי שׁקוציך אוי לך ירושׁלם לא תטהרי אחרי מתי עד׃",
      "info": ""
    }
  ]
}