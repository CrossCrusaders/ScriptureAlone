{
  "header": "",
  "footer": "",
  "language": "Hebrew",
  "verses": [
    {
      "book_id": "JER",
      "book_name": "Jeremiah",
      "chapter": 26,
      "verse_start": 1,
      "verse_end": 1,
      "text": "בראשׁית ממלכות יהויקים בן יאשׁיהו מלך יהודה היה הדבר הזה מאת יהוה לאמר׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 26,
      "verse_start": 2,
      "verse_end": 2,
      "text": "כה אמר יהוה עמד בחצר בית יהוה ודברת על כל ערי יהודה הבאים להשׁתחות בית יהוה את כל הדברים אשׁר צויתיך לדבר אליהם אל תגרע דבר׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 26,
      "verse_start": 3,
      "verse_end": 3,
      "text": "אולי ישׁמעו וישׁבו אישׁ מדרכו הרעה ונחמתי אל הרעה אשׁר אנכי חשׁב לעשׂות להם מפני רע מעלליהם׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 26,
      "verse_start": 4,
      "verse_end": 4,
      "text": "ואמרת אליהם כה אמר יהוה אם לא תשׁמעו אלי ללכת בתורתי אשׁר נתתי לפניכם׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 26,
      "verse_start": 5,
      "verse_end": 5,
      "text": "לשׁמע על דברי עבדי הנבאים אשׁר אנכי שׁלח אליכם והשׁכם ושׁלח ולא שׁמעתם׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 26,
      "verse_start": 6,
      "verse_end": 6,
      "text": "ונתתי את הבית הזה כשׁלה ואת העיר הזאתה אתן לקללה לכל גויי הארץ׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 26,
      "verse_start": 7,
      "verse_end": 7,
      "text": "וישׁמעו הכהנים והנבאים וכל העם את ירמיהו מדבר את הדברים האלה בבית יהוה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 26,
      "verse_start": 8,
      "verse_end": 8,
      "text": "ויהי ככלות ירמיהו לדבר את כל אשׁר צוה יהוה לדבר אל כל העם ויתפשׂו אתו הכהנים והנבאים וכל העם לאמר מות תמות׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 26,
      "verse_start": 9,
      "verse_end": 9,
      "text": "מדוע נבית בשׁם יהוה לאמר כשׁלו יהיה הבית הזה והעיר הזאת תחרב מאין יושׁב ויקהל כל העם אל ירמיהו בבית יהוה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 26,
      "verse_start": 10,
      "verse_end": 10,
      "text": "וישׁמעו שׂרי יהודה את הדברים האלה ויעלו מבית המלך בית יהוה וישׁבו בפתח שׁער יהוה החדשׁ׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 26,
      "verse_start": 11,
      "verse_end": 11,
      "text": "ויאמרו הכהנים והנבאים אל השׂרים ואל כל העם לאמר משׁפט מות לאישׁ הזה כי נבא אל העיר הזאת כאשׁר שׁמעתם באזניכם׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 26,
      "verse_start": 12,
      "verse_end": 12,
      "text": "ויאמר ירמיהו אל כל השׂרים ואל כל העם לאמר יהוה שׁלחני להנבא אל הבית הזה ואל העיר הזאת את כל הדברים אשׁר שׁמעתם׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 26,
      "verse_start": 13,
      "verse_end": 13,
      "text": "ועתה היטיבו דרכיכם ומעלליכם ושׁמעו בקול יהוה אלהיכם וינחם יהוה אל הרעה אשׁר דבר עליכם׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 26,
      "verse_start": 14,
      "verse_end": 14,
      "text": "ואני הנני בידכם עשׂו לי כטוב וכישׁר בעיניכם׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 26,
      "verse_start": 15,
      "verse_end": 15,
      "text": "אך ידע תדעו כי אם ממתים אתם אתי כי דם נקי אתם נתנים עליכם ואל העיר הזאת ואל ישׁביה כי באמת שׁלחני יהוה עליכם לדבר באזניכם את כל הדברים האלה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 26,
      "verse_start": 16,
      "verse_end": 16,
      "text": "ויאמרו השׂרים וכל העם אל הכהנים ואל הנביאים אין לאישׁ הזה משׁפט מות כי בשׁם יהוה אלהינו דבר אלינו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 26,
      "verse_start": 17,
      "verse_end": 17,
      "text": "ויקמו אנשׁים מזקני הארץ ויאמרו אל כל קהל העם לאמר׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 26,
      "verse_start": 18,
      "verse_end": 18,
      "text": "מיכיה המורשׁתי היה נבא בימי חזקיהו מלך יהודה ויאמר אל כל עם יהודה לאמר כה אמר יהוה צבאות ציון שׂדה תחרשׁ וירושׁלים עיים תהיה והר הבית לבמות יער׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 26,
      "verse_start": 19,
      "verse_end": 19,
      "text": "ההמת המתהו חזקיהו מלך יהודה וכל יהודה הלא ירא את יהוה ויחל את פני יהוה וינחם יהוה אל הרעה אשׁר דבר עליהם ואנחנו עשׂים רעה גדולה על נפשׁותינו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 26,
      "verse_start": 20,
      "verse_end": 20,
      "text": "וגם אישׁ היה מתנבא בשׁם יהוה אוריהו בן שׁמעיהו מקרית היערים וינבא על העיר הזאת ועל הארץ הזאת ככל דברי ירמיהו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 26,
      "verse_start": 21,
      "verse_end": 21,
      "text": "וישׁמע המלך יהויקים וכל גבוריו וכל השׂרים את דבריו ויבקשׁ המלך המיתו וישׁמע אוריהו וירא ויברח ויבא מצרים׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 26,
      "verse_start": 22,
      "verse_end": 22,
      "text": "וישׁלח המלך יהויקים אנשׁים מצרים את אלנתן בן עכבור ואנשׁים אתו אל מצרים׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 26,
      "verse_start": 23,
      "verse_end": 23,
      "text": "ויוציאו את אוריהו ממצרים ויבאהו אל המלך יהויקים ויכהו בחרב וישׁלך את נבלתו אל קברי בני העם׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 26,
      "verse_start": 24,
      "verse_end": 24,
      "text": "אך יד אחיקם בן שׁפן היתה את ירמיהו לבלתי תת אתו ביד העם להמיתו׃",
      "info": ""
    }
  ]
}