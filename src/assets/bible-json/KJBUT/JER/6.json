{
  "header": "",
  "footer": "",
  "language": "Hebrew",
  "verses": [
    {
      "book_id": "JER",
      "book_name": "Jeremiah",
      "chapter": 6,
      "verse_start": 1,
      "verse_end": 1,
      "text": "העזו בני בנימן מקרב ירושׁלם ובתקוע תקעו שׁופר ועל בית הכרם שׂאו משׂאת כי רעה נשׁקפה מצפון ושׁבר גדול׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 6,
      "verse_start": 2,
      "verse_end": 2,
      "text": "הנוה והמענגה דמיתי בת ציון׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 6,
      "verse_start": 3,
      "verse_end": 3,
      "text": "אליה יבאו רעים ועדריהם תקעו עליה אהלים סביב רעו אישׁ את ידו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 6,
      "verse_start": 4,
      "verse_end": 4,
      "text": "קדשׁו עליה מלחמה קומו ונעלה בצהרים אוי לנו כי פנה היום כי ינטו צללי ערב׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 6,
      "verse_start": 5,
      "verse_end": 5,
      "text": "קומו ונעלה בלילה ונשׁחיתה ארמנותיה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 6,
      "verse_start": 6,
      "verse_end": 6,
      "text": "כי כה אמר יהוה צבאות כרתו עצה ושׁפכו על ירושׁלם סללה היא העיר הפקד כלה עשׁק בקרבה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 6,
      "verse_start": 7,
      "verse_end": 7,
      "text": "כהקיר בור מימיה כן הקרה רעתה חמס ושׁד ישׁמע בה על פני תמיד חלי ומכה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 6,
      "verse_start": 8,
      "verse_end": 8,
      "text": "הוסרי ירושׁלם פן תקע נפשׁי ממך פן אשׂימך שׁממה ארץ לוא נושׁבה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 6,
      "verse_start": 9,
      "verse_end": 9,
      "text": "כה אמר יהוה צבאות עולל יעוללו כגפן שׁארית ישׂראל השׁב ידך כבוצר על סלסלות׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 6,
      "verse_start": 10,
      "verse_end": 10,
      "text": "על מי אדברה ואעידה וישׁמעו הנה ערלה אזנם ולא יוכלו להקשׁיב הנה דבר יהוה היה להם לחרפה לא יחפצו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 6,
      "verse_start": 11,
      "verse_end": 11,
      "text": "ואת חמת יהוה מלאתי נלאיתי הכיל שׁפך על עולל בחוץ ועל סוד בחורים יחדו כי גם אישׁ עם אשׁה ילכדו זקן עם מלא ימים׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 6,
      "verse_start": 12,
      "verse_end": 12,
      "text": "ונסבו בתיהם לאחרים שׂדות ונשׁים יחדו כי אטה את ידי על ישׁבי הארץ נאם יהוה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 6,
      "verse_start": 13,
      "verse_end": 13,
      "text": "כי מקטנם ועד גדולם כלו בוצע בצע ומנביא ועד כהן כלו עשׂה שׁקר׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 6,
      "verse_start": 14,
      "verse_end": 14,
      "text": "וירפאו את שׁבר עמי על נקלה לאמר שׁלום שׁלום ואין שׁלום׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 6,
      "verse_start": 15,
      "verse_end": 15,
      "text": "הבישׁו כי תועבה עשׂו גם בושׁ לא יבושׁו גם הכלים לא ידעו לכן יפלו בנפלים בעת פקדתים יכשׁלו אמר יהוה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 6,
      "verse_start": 16,
      "verse_end": 16,
      "text": "כה אמר יהוה עמדו על דרכים וראו ושׁאלו לנתבות עולם אי זה דרך הטוב ולכו בה ומצאו מרגוע לנפשׁכם ויאמרו לא נלך׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 6,
      "verse_start": 17,
      "verse_end": 17,
      "text": "והקמתי עליכם צפים הקשׁיבו לקול שׁופר ויאמרו לא נקשׁיב׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 6,
      "verse_start": 18,
      "verse_end": 18,
      "text": "לכן שׁמעו הגוים ודעי עדה את אשׁר׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 6,
      "verse_start": 19,
      "verse_end": 19,
      "text": "שׁמעי הארץ הנה אנכי מביא רעה אל העם הזה פרי מחשׁבותם כי על דברי לא הקשׁיבו ותורתי וימאסו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 6,
      "verse_start": 20,
      "verse_end": 20,
      "text": "למה זה לי לבונה משׁבא תבוא וקנה הטוב מארץ מרחק עלותיכם לא לרצון וזבחיכם לא ערבו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 6,
      "verse_start": 21,
      "verse_end": 21,
      "text": "לכן כה אמר יהוה הנני נתן אל העם הזה מכשׁלים וכשׁלו בם אבות ובנים יחדו שׁכן ורעו יאבדו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 6,
      "verse_start": 22,
      "verse_end": 22,
      "text": "כה אמר יהוה הנה עם בא מארץ צפון וגוי גדול יעור מירכתי ארץ׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 6,
      "verse_start": 23,
      "verse_end": 23,
      "text": "קשׁת וכידון יחזיקו אכזרי הוא ולא ירחמו קולם כים יהמה ועל סוסים ירכבו ערוך כאישׁ למלחמה עליך בת ציון׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 6,
      "verse_start": 24,
      "verse_end": 24,
      "text": "שׁמענו את שׁמעו רפו ידינו צרה החזיקתנו חיל כיולדה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 6,
      "verse_start": 25,
      "verse_end": 25,
      "text": "אל תצאי השׂדה ובדרך אל תלכי כי חרב לאיב מגור מסביב׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 6,
      "verse_start": 26,
      "verse_end": 26,
      "text": "בת עמי חגרי שׂק והתפלשׁי באפר אבל יחיד עשׂי לך מספד תמרורים כי פתאם יבא השׁדד עלינו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 6,
      "verse_start": 27,
      "verse_end": 27,
      "text": "בחון נתתיך בעמי מבצר ותדע ובחנת את דרכם׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 6,
      "verse_start": 28,
      "verse_end": 28,
      "text": "כלם סרי סוררים הלכי רכיל נחשׁת וברזל כלם משׁחיתים המה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 6,
      "verse_start": 29,
      "verse_end": 29,
      "text": "נחר מפח מאשׁתם עפרת לשׁוא צרף צרוף ורעים לא נתקו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 6,
      "verse_start": 30,
      "verse_end": 30,
      "text": "כסף נמאס קראו להם כי מאס יהוה׃",
      "info": ""
    }
  ]
}