{
  "header": "",
  "footer": "",
  "language": "Hebrew",
  "verses": [
    {
      "book_id": "JER",
      "book_name": "Jeremiah",
      "chapter": 31,
      "verse_start": 1,
      "verse_end": 1,
      "text": "בעת ההיא נאם יהוה אהיה לאלהים לכל משׁפחות ישׂראל והמה יהיו לי לעם׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 2,
      "verse_end": 2,
      "text": "כה אמר יהוה מצא חן במדבר עם שׂרידי חרב הלוך להרגיעו ישׂראל׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 3,
      "verse_end": 3,
      "text": "מרחוק יהוה נראה לי ואהבת עולם אהבתיך על כן משׁכתיך חסד׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 4,
      "verse_end": 4,
      "text": "עוד אבנך ונבנית בתולת ישׂראל עוד תעדי תפיך ויצאת במחול משׂחקים׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 5,
      "verse_end": 5,
      "text": "עוד תטעי כרמים בהרי שׁמרון נטעו נטעים וחללו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 6,
      "verse_end": 6,
      "text": "כי ישׁ יום קראו נצרים בהר אפרים קומו ונעלה ציון אל יהוה אלהינו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 7,
      "verse_end": 7,
      "text": "כי כה אמר יהוה רנו ליעקב שׂמחה וצהלו בראשׁ הגוים השׁמיעו הללו ואמרו הושׁע יהוה את עמך את שׁארית ישׂראל׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 8,
      "verse_end": 8,
      "text": "הנני מביא אותם מארץ צפון וקבצתים מירכתי ארץ בם עור ופסח הרה וילדת יחדו קהל גדול ישׁובו הנה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 9,
      "verse_end": 9,
      "text": "בבכי יבאו ובתחנונים אובילם אוליכם אל נחלי מים בדרך ישׁר לא יכשׁלו בה כי הייתי לישׂראל לאב ואפרים בכרי הוא׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 10,
      "verse_end": 10,
      "text": "שׁמעו דבר יהוה גוים והגידו באיים ממרחק ואמרו מזרה ישׂראל יקבצנו ושׁמרו כרעה עדרו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 11,
      "verse_end": 11,
      "text": "כי פדה יהוה את יעקב וגאלו מיד חזק ממנו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 12,
      "verse_end": 12,
      "text": "ובאו ורננו במרום ציון ונהרו אל טוב יהוה על דגן ועל תירשׁ ועל יצהר ועל בני צאן ובקר והיתה נפשׁם כגן רוה ולא יוסיפו לדאבה עוד׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 13,
      "verse_end": 13,
      "text": "אז תשׂמח בתולה במחול ובחרים וזקנים יחדו והפכתי אבלם לשׂשׂון ונחמתים ושׂמחתים מיגונם׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 14,
      "verse_end": 14,
      "text": "ורויתי נפשׁ הכהנים דשׁן ועמי את טובי ישׂבעו נאם יהוה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 15,
      "verse_end": 15,
      "text": "כה אמר יהוה קול ברמה נשׁמע נהי בכי תמרורים רחל מבכה על בניה מאנה להנחם על בניה כי איננו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 16,
      "verse_end": 16,
      "text": "כה אמר יהוה מנעי קולך מבכי ועיניך מדמעה כי ישׁ שׂכר לפעלתך נאם יהוה ושׁבו מארץ אויב׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 17,
      "verse_end": 17,
      "text": "וישׁ תקוה לאחריתך נאם יהוה ושׁבו בנים לגבולם׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 18,
      "verse_end": 18,
      "text": "שׁמוע שׁמעתי אפרים מתנודד יסרתני ואוסר כעגל לא למד השׁיבני ואשׁובה כי אתה יהוה אלהי׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 19,
      "verse_end": 19,
      "text": "כי אחרי שׁובי נחמתי ואחרי הודעי ספקתי על ירך בשׁתי וגם נכלמתי כי נשׂאתי חרפת נעורי׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 20,
      "verse_end": 20,
      "text": "הבן יקיר לי אפרים אם ילד שׁעשׁעים כי מדי דברי בו זכר אזכרנו עוד על כן המו מעי לו רחם ארחמנו נאם יהוה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 21,
      "verse_end": 21,
      "text": "הציבי לך צינים שׂמי לך תמרורים שׁתי לבך למסלה דרך הלכתי שׁובי בתולת ישׂראל שׁבי אל עריך אלה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 22,
      "verse_end": 22,
      "text": "עד מתי תתחמקין הבת השׁובבה כי ברא יהוה חדשׁה בארץ נקבה תסובב גבר׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 23,
      "verse_end": 23,
      "text": "כה אמר יהוה צבאות אלהי ישׂראל עוד יאמרו את הדבר הזה בארץ יהודה ובעריו בשׁובי את שׁבותם יברכך יהוה נוה צדק הר הקדשׁ׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 24,
      "verse_end": 24,
      "text": "וישׁבו בה יהודה וכל עריו יחדו אכרים ונסעו בעדר׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 25,
      "verse_end": 25,
      "text": "כי הרויתי נפשׁ עיפה וכל נפשׁ דאבה מלאתי׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 26,
      "verse_end": 26,
      "text": "על זאת הקיצתי ואראה ושׁנתי ערבה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 27,
      "verse_end": 27,
      "text": "הנה ימים באים נאם יהוה וזרעתי את בית ישׂראל ואת בית יהודה זרע אדם וזרע בהמה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 28,
      "verse_end": 28,
      "text": "והיה כאשׁר שׁקדתי עליהם לנתושׁ ולנתוץ ולהרס ולהאביד ולהרע כן אשׁקד עליהם לבנות ולנטוע נאם יהוה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 29,
      "verse_end": 29,
      "text": "בימים ההם לא יאמרו עוד אבות אכלו בסר ושׁני בנים תקהינה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 30,
      "verse_end": 30,
      "text": "כי אם אישׁ בעונו ימות כל האדם האכל הבסר תקהינה שׁניו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 31,
      "verse_end": 31,
      "text": "הנה ימים באים נאם יהוה וכרתי את בית ישׂראל ואת בית יהודה ברית חדשׁה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 32,
      "verse_end": 32,
      "text": "לא כברית אשׁר כרתי את אבותם ביום החזיקי בידם להוציאם מארץ מצרים אשׁר המה הפרו את בריתי ואנכי בעלתי בם נאם יהוה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 33,
      "verse_end": 33,
      "text": "כי זאת הברית אשׁר אכרת את בית ישׂראל אחרי הימים ההם נאם יהוה נתתי את תורתי בקרבם ועל לבם אכתבנה והייתי להם לאלהים והמה יהיו לי לעם׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 34,
      "verse_end": 34,
      "text": "ולא ילמדו עוד אישׁ את רעהו ואישׁ את אחיו לאמר דעו את יהוה כי כולם ידעו אותי למקטנם ועד גדולם נאם יהוה כי אסלח לעונם ולחטאתם לא אזכר עוד׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 35,
      "verse_end": 35,
      "text": "כה אמר יהוה נתן שׁמשׁ לאור יומם חקת ירח וכוכבים לאור לילה רגע הים ויהמו גליו יהוה צבאות שׁמו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 36,
      "verse_end": 36,
      "text": "אם ימשׁו החקים האלה מלפני נאם יהוה גם זרע ישׂראל ישׁבתו מהיות גוי לפני כל הימים׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 37,
      "verse_end": 37,
      "text": "כה אמר יהוה אם ימדו שׁמים מלמעלה ויחקרו מוסדי ארץ למטה גם אני אמאס בכל זרע ישׂראל על כל אשׁר עשׂו נאם יהוה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 38,
      "verse_end": 38,
      "text": "הנה ימים נאם יהוה ונבנתה העיר ליהוה ממגדל חננאל שׁער הפנה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 39,
      "verse_end": 39,
      "text": "ויצא עוד קוה המדה נגדו על גבעת גרב ונסב געתה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 31,
      "verse_start": 40,
      "verse_end": 40,
      "text": "וכל העמק הפגרים והדשׁן וכל השׁרמות עד נחל קדרון עד פנת שׁער הסוסים מזרחה קדשׁ ליהוה לא ינתשׁ ולא יהרס עוד לעולם׃",
      "info": ""
    }
  ]
}