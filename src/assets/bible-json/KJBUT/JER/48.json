{
  "header": "",
  "footer": "",
  "language": "Hebrew",
  "verses": [
    {
      "book_id": "JER",
      "book_name": "Jeremiah",
      "chapter": 48,
      "verse_start": 1,
      "verse_end": 1,
      "text": "למואב כה אמר יהוה צבאות אלהי ישׂראל הוי אל נבו כי שׁדדה הבישׁה נלכדה קריתים הבישׁה המשׂגב וחתה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 2,
      "verse_end": 2,
      "text": "אין עוד תהלת מואב בחשׁבון חשׁבו עליה רעה לכו ונכריתנה מגוי גם מדמן תדמי אחריך תלך חרב׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 3,
      "verse_end": 3,
      "text": "קול צעקה מחרונים שׁד ושׁבר גדול׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 4,
      "verse_end": 4,
      "text": "נשׁברה מואב השׁמיעו זעקה צעוריה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 5,
      "verse_end": 5,
      "text": "כי מעלה הלחות בבכי יעלה בכי כי במורד חורנים צרי צעקת שׁבר שׁמעו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 6,
      "verse_end": 6,
      "text": "נסו מלטו נפשׁכם ותהיינה כערוער במדבר׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 7,
      "verse_end": 7,
      "text": "כי יען בטחך במעשׂיך ובאוצרותיך גם את תלכדי ויצא כמישׁ בגולה כהניו ושׂריו יחד׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 8,
      "verse_end": 8,
      "text": "ויבא שׁדד אל כל עיר ועיר לא תמלט ואבד העמק ונשׁמד המישׁר אשׁר אמר יהוה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 9,
      "verse_end": 9,
      "text": "תנו ציץ למואב כי נצא תצא ועריה לשׁמה תהיינה מאין יושׁב בהן׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 10,
      "verse_end": 10,
      "text": "ארור עשׂה מלאכת יהוה רמיה וארור מנע חרבו מדם׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 11,
      "verse_end": 11,
      "text": "שׁאנן מואב מנעוריו ושׁקט הוא אל שׁמריו ולא הורק מכלי אל כלי ובגולה לא הלך על כן עמד טעמו בו וריחו לא נמר׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 12,
      "verse_end": 12,
      "text": "לכן הנה ימים באים נאם יהוה ושׁלחתי לו צעים וצעהו וכליו יריקו ונבליהם ינפצו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 13,
      "verse_end": 13,
      "text": "ובשׁ מואב מכמושׁ כאשׁר בשׁו בית ישׂראל מבית אל מבטחם׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 14,
      "verse_end": 14,
      "text": "איך תאמרו גבורים אנחנו ואנשׁי חיל למלחמה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 15,
      "verse_end": 15,
      "text": "שׁדד מואב ועריה עלה ומבחר בחוריו ירדו לטבח נאם המלך יהוה צבאות שׁמו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 16,
      "verse_end": 16,
      "text": "קרוב איד מואב לבוא ורעתו מהרה מאד׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 17,
      "verse_end": 17,
      "text": "נדו לו כל סביביו וכל ידעי שׁמו אמרו איכה נשׁבר מטה עז מקל תפארה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 18,
      "verse_end": 18,
      "text": "רדי מכבוד ישׁבי בצמא ישׁבת בת דיבון כי שׁדד מואב עלה בך שׁחת מבצריך׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 19,
      "verse_end": 19,
      "text": "אל דרך עמדי וצפי יושׁבת ערוער שׁאלי נס ונמלטה אמרי מה נהיתה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 20,
      "verse_end": 20,
      "text": "הבישׁ מואב כי חתה הילילי וזעקי הגידו בארנון כי שׁדד מואב׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 21,
      "verse_end": 21,
      "text": "ומשׁפט בא אל ארץ המישׁר אל חלון ואל יהצה ועל מופעת׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 22,
      "verse_end": 22,
      "text": "ועל דיבון ועל נבו ועל בית דבלתים׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 23,
      "verse_end": 23,
      "text": "ועל קריתים ועל בית גמול ועל בית מעון׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 24,
      "verse_end": 24,
      "text": "ועל קריות ועל בצרה ועל כל ערי ארץ מואב הרחקות והקרבות׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 25,
      "verse_end": 25,
      "text": "נגדעה קרן מואב וזרעו נשׁברה נאם יהוה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 26,
      "verse_end": 26,
      "text": "השׁכירהו כי על יהוה הגדיל וספק מואב בקיאו והיה לשׂחק גם הוא׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 27,
      "verse_end": 27,
      "text": "ואם לוא השׂחק היה לך ישׂראל אם בגנבים נמצאה כי מדי דבריך בו תתנודד׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 28,
      "verse_end": 28,
      "text": "עזבו ערים ושׁכנו בסלע ישׁבי מואב והיו כיונה תקנן בעברי פי פחת׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 29,
      "verse_end": 29,
      "text": "שׁמענו גאון מואב גאה מאד גבהו וגאונו וגאותו ורם לבו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 30,
      "verse_end": 30,
      "text": "אני ידעתי נאם יהוה עברתו ולא כן בדיו לא כן עשׂו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 31,
      "verse_end": 31,
      "text": "על כן על מואב איליל ולמואב כלה אזעק אל אנשׁי קיר חרשׂ יהגה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 32,
      "verse_end": 32,
      "text": "מבכי יעזר אבכה לך הגפן שׂבמה נטישׁתיך עברו ים עד ים יעזר נגעו על קיצך ועל בצירך שׁדד נפל׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 33,
      "verse_end": 33,
      "text": "ונאספה שׂמחה וגיל מכרמל ומארץ מואב ויין מיקבים השׁבתי לא ידרך הידד הידד לא הידד׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 34,
      "verse_end": 34,
      "text": "מזעקת חשׁבון עד אלעלה עד יהץ נתנו קולם מצער עד חרנים עגלת שׁלשׁיה כי גם מי נמרים למשׁמות יהיו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 35,
      "verse_end": 35,
      "text": "והשׁבתי למואב נאם יהוה מעלה במה ומקטיר לאלהיו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 36,
      "verse_end": 36,
      "text": "על כן לבי למואב כחללים יהמה ולבי אל אנשׁי קיר חרשׂ כחלילים יהמה על כן יתרת עשׂה אבדו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 37,
      "verse_end": 37,
      "text": "כי כל ראשׁ קרחה וכל זקן גרעה על כל ידים גדדת ועל מתנים שׂק׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 38,
      "verse_end": 38,
      "text": "על כל גגות מואב וברחבתיה כלה מספד כי שׁברתי את מואב ככלי אין חפץ בו נאם יהוה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 39,
      "verse_end": 39,
      "text": "איך חתה הילילו איך הפנה ערף מואב בושׁ והיה מואב לשׂחק ולמחתה לכל סביביו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 40,
      "verse_end": 40,
      "text": "כי כה אמר יהוה הנה כנשׁר ידאה ופרשׂ כנפיו אל מואב׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 41,
      "verse_end": 41,
      "text": "נלכדה הקריות והמצדות נתפשׂה והיה לב גבורי מואב ביום ההוא כלב אשׁה מצרה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 42,
      "verse_end": 42,
      "text": "ונשׁמד מואב מעם כי על יהוה הגדיל׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 43,
      "verse_end": 43,
      "text": "פחד ופחת ופח עליך יושׁב מואב נאם יהוה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 44,
      "verse_end": 44,
      "text": "הניס מפני הפחד יפל אל הפחת והעלה מן הפחת ילכד בפח כי אביא אליה אל מואב שׁנת פקדתם נאם יהוה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 45,
      "verse_end": 45,
      "text": "בצל חשׁבון עמדו מכח נסים כי אשׁ יצא מחשׁבון ולהבה מבין סיחון ותאכל פאת מואב וקדקד בני שׁאון׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 46,
      "verse_end": 46,
      "text": "אוי לך מואב אבד עם כמושׁ כי לקחו בניך בשׁבי ובנתיך בשׁביה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 48,
      "verse_start": 47,
      "verse_end": 47,
      "text": "ושׁבתי שׁבות מואב באחרית הימים נאם יהוה עד הנה משׁפט מואב׃",
      "info": ""
    }
  ]
}