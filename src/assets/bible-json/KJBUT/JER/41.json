{
  "header": "",
  "footer": "",
  "language": "Hebrew",
  "verses": [
    {
      "book_id": "JER",
      "book_name": "Jeremiah",
      "chapter": 41,
      "verse_start": 1,
      "verse_end": 1,
      "text": "ויהי בחדשׁ השׁביעי בא ישׁמעאל בן נתניה בן אלישׁמע מזרע המלוכה ורבי המלך ועשׂרה אנשׁים אתו אל גדליהו בן אחיקם המצפתה ויאכלו שׁם לחם יחדו במצפה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 41,
      "verse_start": 2,
      "verse_end": 2,
      "text": "ויקם ישׁמעאל בן נתניה ועשׂרת האנשׁים אשׁר היו אתו ויכו את גדליהו בן אחיקם בן שׁפן בחרב וימת אתו אשׁר הפקיד מלך בבל בארץ׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 41,
      "verse_start": 3,
      "verse_end": 3,
      "text": "ואת כל היהודים אשׁר היו אתו את גדליהו במצפה ואת הכשׂדים אשׁר נמצאו שׁם את אנשׁי המלחמה הכה ישׁמעאל׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 41,
      "verse_start": 4,
      "verse_end": 4,
      "text": "ויהי ביום השׁני להמית את גדליהו ואישׁ לא ידע׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 41,
      "verse_start": 5,
      "verse_end": 5,
      "text": "ויבאו אנשׁים משׁכם משׁלו ומשׁמרון שׁמנים אישׁ מגלחי זקן וקרעי בגדים ומתגדדים ומנחה ולבונה בידם להביא בית יהוה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 41,
      "verse_start": 6,
      "verse_end": 6,
      "text": "ויצא ישׁמעאל בן נתניה לקראתם מן המצפה הלך הלך ובכה ויהי כפגשׁ אתם ויאמר אליהם באו אל גדליהו בן אחיקם׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 41,
      "verse_start": 7,
      "verse_end": 7,
      "text": "ויהי כבואם אל תוך העיר וישׁחטם ישׁמעאל בן נתניה אל תוך הבור הוא והאנשׁים אשׁר אתו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 41,
      "verse_start": 8,
      "verse_end": 8,
      "text": "ועשׂרה אנשׁים נמצאו בם ויאמרו אל ישׁמעאל אל תמתנו כי ישׁ לנו מטמנים בשׂדה חטים ושׂערים ושׁמן ודבשׁ ויחדל ולא המיתם בתוך אחיהם׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 41,
      "verse_start": 9,
      "verse_end": 9,
      "text": "והבור אשׁר השׁליך שׁם ישׁמעאל את כל פגרי האנשׁים אשׁר הכה ביד גדליהו הוא אשׁר עשׂה המלך אסא מפני בעשׁא מלך ישׂראל אתו מלא ישׁמעאל בן נתניהו חללים׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 41,
      "verse_start": 10,
      "verse_end": 10,
      "text": "וישׁב ישׁמעאל את כל שׁארית העם אשׁר במצפה את בנות המלך ואת כל העם הנשׁארים במצפה אשׁר הפקיד נבוזראדן רב טבחים את גדליהו בן אחיקם וישׁבם ישׁמעאל בן נתניה וילך לעבר אל בני עמון׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 41,
      "verse_start": 11,
      "verse_end": 11,
      "text": "וישׁמע יוחנן בן קרח וכל שׂרי החילים אשׁר אתו את כל הרעה אשׁר עשׂה ישׁמעאל בן נתניה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 41,
      "verse_start": 12,
      "verse_end": 12,
      "text": "ויקחו את כל האנשׁים וילכו להלחם עם ישׁמעאל בן נתניה וימצאו אתו אל מים רבים אשׁר בגבעון׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 41,
      "verse_start": 13,
      "verse_end": 13,
      "text": "ויהי כראות כל העם אשׁר את ישׁמעאל את יוחנן בן קרח ואת כל שׂרי החילים אשׁר אתו וישׂמחו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 41,
      "verse_start": 14,
      "verse_end": 14,
      "text": "ויסבו כל העם אשׁר שׁבה ישׁמעאל מן המצפה וישׁבו וילכו אל יוחנן בן קרח׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 41,
      "verse_start": 15,
      "verse_end": 15,
      "text": "וישׁמעאל בן נתניה נמלט בשׁמנה אנשׁים מפני יוחנן וילך אל בני עמון׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 41,
      "verse_start": 16,
      "verse_end": 16,
      "text": "ויקח יוחנן בן קרח וכל שׂרי החילים אשׁר אתו את כל שׁארית העם אשׁר השׁיב מאת ישׁמעאל בן נתניה מן המצפה אחר הכה את גדליה בן אחיקם גברים אנשׁי המלחמה ונשׁים וטף וסרסים אשׁר השׁיב מגבעון׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 41,
      "verse_start": 17,
      "verse_end": 17,
      "text": "וילכו וישׁבו בגרות כמוהם אשׁר אצל בית לחם ללכת לבוא מצרים׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 41,
      "verse_start": 18,
      "verse_end": 18,
      "text": "מפני הכשׂדים כי יראו מפניהם כי הכה ישׁמעאל בן נתניה את גדליהו בן אחיקם אשׁר הפקיד מלך בבל בארץ׃",
      "info": ""
    }
  ]
}