{
  "header": "",
  "footer": "",
  "language": "Hebrew",
  "verses": [
    {
      "book_id": "JER",
      "book_name": "Jeremiah",
      "chapter": 4,
      "verse_start": 1,
      "verse_end": 1,
      "text": "אם תשׁוב ישׂראל נאם יהוה אלי תשׁוב ואם תסיר שׁקוציך מפני ולא תנוד׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 4,
      "verse_start": 2,
      "verse_end": 2,
      "text": "ונשׁבעת חי יהוה באמת במשׁפט ובצדקה והתברכו בו גוים ובו יתהללו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 4,
      "verse_start": 3,
      "verse_end": 3,
      "text": "כי כה אמר יהוה לאישׁ יהודה ולירושׁלם נירו לכם ניר ואל תזרעו אל קוצים׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 4,
      "verse_start": 4,
      "verse_end": 4,
      "text": "המלו ליהוה והסרו ערלות לבבכם אישׁ יהודה וישׁבי ירושׁלם פן תצא כאשׁ חמתי ובערה ואין מכבה מפני רע מעלליכם׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 4,
      "verse_start": 5,
      "verse_end": 5,
      "text": "הגידו ביהודה ובירושׁלם השׁמיעו ואמרו ותקעו שׁופר בארץ קראו מלאו ואמרו האספו ונבואה אל ערי המבצר׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 4,
      "verse_start": 6,
      "verse_end": 6,
      "text": "שׂאו נס ציונה העיזו אל תעמדו כי רעה אנכי מביא מצפון ושׁבר גדול׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 4,
      "verse_start": 7,
      "verse_end": 7,
      "text": "עלה אריה מסבכו ומשׁחית גוים נסע יצא ממקמו לשׂום ארצך לשׁמה עריך תצינה מאין יושׁב׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 4,
      "verse_start": 8,
      "verse_end": 8,
      "text": "על זאת חגרו שׂקים ספדו והילילו כי לא שׁב חרון אף יהוה ממנו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 4,
      "verse_start": 9,
      "verse_end": 9,
      "text": "והיה ביום ההוא נאם יהוה יאבד לב המלך ולב השׂרים ונשׁמו הכהנים והנביאים יתמהו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 4,
      "verse_start": 10,
      "verse_end": 10,
      "text": "ואמר אהה אדני יהוה אכן השׁא השׁאת לעם הזה ולירושׁלם לאמר שׁלום יהיה לכם ונגעה חרב עד הנפשׁ׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 4,
      "verse_start": 11,
      "verse_end": 11,
      "text": "בעת ההיא יאמר לעם הזה ולירושׁלם רוח צח שׁפיים במדבר דרך בת עמי לוא לזרות ולוא להבר׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 4,
      "verse_start": 12,
      "verse_end": 12,
      "text": "רוח מלא מאלה יבוא לי עתה גם אני אדבר משׁפטים אותם׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 4,
      "verse_start": 13,
      "verse_end": 13,
      "text": "הנה כעננים יעלה וכסופה מרכבותיו קלו מנשׁרים סוסיו אוי לנו כי שׁדדנו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 4,
      "verse_start": 14,
      "verse_end": 14,
      "text": "כבסי מרעה לבך ירושׁלם למען תושׁעי עד מתי תלין בקרבך מחשׁבות אונך׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 4,
      "verse_start": 15,
      "verse_end": 15,
      "text": "כי קול מגיד מדן ומשׁמיע און מהר אפרים׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 4,
      "verse_start": 16,
      "verse_end": 16,
      "text": "הזכירו לגוים הנה השׁמיעו על ירושׁלם נצרים באים מארץ המרחק ויתנו על ערי יהודה קולם׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 4,
      "verse_start": 17,
      "verse_end": 17,
      "text": "כשׁמרי שׂדי היו עליה מסביב כי אתי מרתה נאם יהוה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 4,
      "verse_start": 18,
      "verse_end": 18,
      "text": "דרכך ומעלליך עשׂו אלה לך זאת רעתך כי מר כי נגע עד לבך׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 4,
      "verse_start": 19,
      "verse_end": 19,
      "text": "מעי מעי אחולה קירות לבי המה לי לבי לא אחרישׁ כי קול שׁופר שׁמעתי נפשׁי תרועת מלחמה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 4,
      "verse_start": 20,
      "verse_end": 20,
      "text": "שׁבר על שׁבר נקרא כי שׁדדה כל הארץ פתאם שׁדדו אהלי רגע יריעתי׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 4,
      "verse_start": 21,
      "verse_end": 21,
      "text": "עד מתי אראה נס אשׁמעה קול שׁופר׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 4,
      "verse_start": 22,
      "verse_end": 22,
      "text": "כי אויל עמי אותי לא ידעו בנים סכלים המה ולא נבונים המה חכמים המה להרע ולהיטיב לא ידעו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 4,
      "verse_start": 23,
      "verse_end": 23,
      "text": "ראיתי את הארץ והנה תהו ובהו ואל השׁמים ואין אורם׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 4,
      "verse_start": 24,
      "verse_end": 24,
      "text": "ראיתי ההרים והנה רעשׁים וכל הגבעות התקלקלו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 4,
      "verse_start": 25,
      "verse_end": 25,
      "text": "ראיתי והנה אין האדם וכל עוף השׁמים נדדו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 4,
      "verse_start": 26,
      "verse_end": 26,
      "text": "ראיתי והנה הכרמל המדבר וכל עריו נתצו מפני יהוה מפני חרון אפו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 4,
      "verse_start": 27,
      "verse_end": 27,
      "text": "כי כה אמר יהוה שׁממה תהיה כל הארץ וכלה לא אעשׂה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 4,
      "verse_start": 28,
      "verse_end": 28,
      "text": "על זאת תאבל הארץ וקדרו השׁמים ממעל על כי דברתי זמתי ולא נחמתי ולא אשׁוב ממנה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 4,
      "verse_start": 29,
      "verse_end": 29,
      "text": "מקול פרשׁ ורמה קשׁת ברחת כל העיר באו בעבים ובכפים עלו כל העיר עזובה ואין יושׁב בהן אישׁ׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 4,
      "verse_start": 30,
      "verse_end": 30,
      "text": "ואתי שׁדוד מה תעשׂי כי תלבשׁי שׁני כי תעדי עדי זהב כי תקרעי בפוך עיניך לשׁוא תתיפי מאסו בך עגבים נפשׁך יבקשׁו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 4,
      "verse_start": 31,
      "verse_end": 31,
      "text": "כי קול כחולה שׁמעתי צרה כמבכירה קול בת ציון תתיפח תפרשׂ כפיה אוי נא לי כי עיפה נפשׁי להרגים׃",
      "info": ""
    }
  ]
}