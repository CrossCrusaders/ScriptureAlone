{
  "header": "",
  "footer": "",
  "language": "Hebrew",
  "verses": [
    {
      "book_id": "JER",
      "book_name": "Jeremiah",
      "chapter": 21,
      "verse_start": 1,
      "verse_end": 1,
      "text": "הדבר אשׁר היה אל ירמיהו מאת יהוה בשׁלח אליו המלך צדקיהו את פשׁחור בן מלכיה ואת צפניה בן מעשׂיה הכהן לאמר׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 21,
      "verse_start": 2,
      "verse_end": 2,
      "text": "דרשׁ נא בעדנו את יהוה כי נבוכדראצר מלך בבל נלחם עלינו אולי יעשׂה יהוה אותנו ככל נפלאתיו ויעלה מעלינו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 21,
      "verse_start": 3,
      "verse_end": 3,
      "text": "ויאמר ירמיהו אליהם כה תאמרן אל צדקיהו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 21,
      "verse_start": 4,
      "verse_end": 4,
      "text": "כה אמר יהוה אלהי ישׂראל הנני מסב את כלי המלחמה אשׁר בידכם אשׁר אתם נלחמים בם את מלך בבל ואת הכשׂדים הצרים עליכם מחוץ לחומה ואספתי אותם אל תוך העיר הזאת׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 21,
      "verse_start": 5,
      "verse_end": 5,
      "text": "ונלחמתי אני אתכם ביד נטויה ובזרוע חזקה ובאף ובחמה ובקצף גדול׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 21,
      "verse_start": 6,
      "verse_end": 6,
      "text": "והכיתי את יושׁבי העיר הזאת ואת האדם ואת הבהמה בדבר גדול ימתו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 21,
      "verse_start": 7,
      "verse_end": 7,
      "text": "ואחרי כן נאם יהוה אתן את צדקיהו מלך יהודה ואת עבדיו ואת העם ואת הנשׁארים בעיר הזאת מן הדבר מן החרב ומן הרעב ביד נבוכדראצר מלך בבל וביד איביהם וביד מבקשׁי נפשׁם והכם לפי חרב לא יחוס עליהם ולא יחמל ולא ירחם׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 21,
      "verse_start": 8,
      "verse_end": 8,
      "text": "ואל העם הזה תאמר כה אמר יהוה הנני נתן לפניכם את דרך החיים ואת דרך המות׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 21,
      "verse_start": 9,
      "verse_end": 9,
      "text": "הישׁב בעיר הזאת ימות בחרב וברעב ובדבר והיוצא ונפל על הכשׂדים הצרים עליכם יחיה והיתה לו נפשׁו לשׁלל׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 21,
      "verse_start": 10,
      "verse_end": 10,
      "text": "כי שׂמתי פני בעיר הזאת לרעה ולא לטובה נאם יהוה ביד מלך בבל תנתן ושׂרפה באשׁ׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 21,
      "verse_start": 11,
      "verse_end": 11,
      "text": "ולבית מלך יהודה שׁמעו דבר יהוה׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 21,
      "verse_start": 12,
      "verse_end": 12,
      "text": "בית דוד כה אמר יהוה דינו לבקר משׁפט והצילו גזול מיד עושׁק פן תצא כאשׁ חמתי ובערה ואין מכבה מפני רע מעלליהם׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 21,
      "verse_start": 13,
      "verse_end": 13,
      "text": "הנני אליך ישׁבת העמק צור המישׁר נאם יהוה האמרים מי יחת עלינו ומי יבוא במעונותינו׃",
      "info": ""
    },
    {
      "book_id": "JER",
      "book_name": "Jeremiah",
      "chapter": 21,
      "verse_start": 14,
      "verse_end": 14,
      "text": "ופקדתי עליכם כפרי מעלליכם נאם יהוה והצתי אשׁ ביערה ואכלה כל סביביה׃",
      "info": ""
    }
  ]
}