{
  "header": "",
  "footer": "",
  "language": "Hebrew",
  "verses": [
    {
      "book_id": "HAG",
      "book_name": "Haggai",
      "chapter": 2,
      "verse_start": 1,
      "verse_end": 1,
      "text": "בשׁביעי בעשׂרים ואחד לחדשׁ היה דבר יהוה ביד חגי הנביא לאמר׃",
      "info": ""
    },
    {
      "book_id": "HAG",
      "book_name": "Haggai",
      "chapter": 2,
      "verse_start": 2,
      "verse_end": 2,
      "text": "אמר נא אל זרבבל בן שׁלתיאל פחת יהודה ואל יהושׁע בן יהוצדק הכהן הגדול ואל שׁארית העם לאמר׃",
      "info": ""
    },
    {
      "book_id": "HAG",
      "book_name": "Haggai",
      "chapter": 2,
      "verse_start": 3,
      "verse_end": 3,
      "text": "מי בכם הנשׁאר אשׁר ראה את הבית הזה בכבודו הראשׁון ומה אתם ראים אתו עתה הלוא כמהו כאין בעיניכם׃",
      "info": ""
    },
    {
      "book_id": "HAG",
      "book_name": "Haggai",
      "chapter": 2,
      "verse_start": 4,
      "verse_end": 4,
      "text": "ועתה חזק זרבבל נאם יהוה וחזק יהושׁע בן יהוצדק הכהן הגדול וחזק כל עם הארץ נאם יהוה ועשׂו כי אני אתכם נאם יהוה צבאות׃",
      "info": ""
    },
    {
      "book_id": "HAG",
      "book_name": "Haggai",
      "chapter": 2,
      "verse_start": 5,
      "verse_end": 5,
      "text": "את הדבר אשׁר כרתי אתכם בצאתכם ממצרים ורוחי עמדת בתוככם אל תיראו׃",
      "info": ""
    },
    {
      "book_id": "HAG",
      "book_name": "Haggai",
      "chapter": 2,
      "verse_start": 6,
      "verse_end": 6,
      "text": "כי כה אמר יהוה צבאות עוד אחת מעט היא ואני מרעישׁ את השׁמים ואת הארץ ואת הים ואת החרבה׃",
      "info": ""
    },
    {
      "book_id": "HAG",
      "book_name": "Haggai",
      "chapter": 2,
      "verse_start": 7,
      "verse_end": 7,
      "text": "והרעשׁתי את כל הגוים ובאו חמדת כל הגוים ומלאתי את הבית הזה כבוד אמר יהוה צבאות׃",
      "info": ""
    },
    {
      "book_id": "HAG",
      "book_name": "Haggai",
      "chapter": 2,
      "verse_start": 8,
      "verse_end": 8,
      "text": "לי הכסף ולי הזהב נאם יהוה צבאות׃",
      "info": ""
    },
    {
      "book_id": "HAG",
      "book_name": "Haggai",
      "chapter": 2,
      "verse_start": 9,
      "verse_end": 9,
      "text": "גדול יהיה כבוד הבית הזה האחרון מן הראשׁון אמר יהוה צבאות ובמקום הזה אתן שׁלום נאם יהוה צבאות׃",
      "info": ""
    },
    {
      "book_id": "HAG",
      "book_name": "Haggai",
      "chapter": 2,
      "verse_start": 10,
      "verse_end": 10,
      "text": "בעשׂרים וארבעה לתשׁיעי בשׁנת שׁתים לדריושׁ היה דבר יהוה אל חגי הנביא לאמר׃",
      "info": ""
    },
    {
      "book_id": "HAG",
      "book_name": "Haggai",
      "chapter": 2,
      "verse_start": 11,
      "verse_end": 11,
      "text": "כה אמר יהוה צבאות שׁאל נא את הכהנים תורה לאמר׃",
      "info": ""
    },
    {
      "book_id": "HAG",
      "book_name": "Haggai",
      "chapter": 2,
      "verse_start": 12,
      "verse_end": 12,
      "text": "הן ישׂא אישׁ בשׂר קדשׁ בכנף בגדו ונגע בכנפו אל הלחם ואל הנזיד ואל היין ואל שׁמן ואל כל מאכל היקדשׁ ויענו הכהנים ויאמרו לא׃",
      "info": ""
    },
    {
      "book_id": "HAG",
      "book_name": "Haggai",
      "chapter": 2,
      "verse_start": 13,
      "verse_end": 13,
      "text": "ויאמר חגי אם יגע טמא נפשׁ בכל אלה היטמא ויענו הכהנים ויאמרו יטמא׃",
      "info": ""
    },
    {
      "book_id": "HAG",
      "book_name": "Haggai",
      "chapter": 2,
      "verse_start": 14,
      "verse_end": 14,
      "text": "ויען חגי ויאמר כן העם הזה וכן הגוי הזה לפני נאם יהוה וכן כל מעשׂה ידיהם ואשׁר יקריבו שׁם טמא הוא׃",
      "info": ""
    },
    {
      "book_id": "HAG",
      "book_name": "Haggai",
      "chapter": 2,
      "verse_start": 15,
      "verse_end": 15,
      "text": "ועתה שׂימו נא לבבכם מן היום הזה ומעלה מטרם שׂום אבן אל אבן בהיכל יהוה׃",
      "info": ""
    },
    {
      "book_id": "HAG",
      "book_name": "Haggai",
      "chapter": 2,
      "verse_start": 16,
      "verse_end": 16,
      "text": "מהיותם בא אל ערמת עשׂרים והיתה עשׂרה בא אל היקב לחשׂף חמשׁים פורה והיתה עשׂרים׃",
      "info": ""
    },
    {
      "book_id": "HAG",
      "book_name": "Haggai",
      "chapter": 2,
      "verse_start": 17,
      "verse_end": 17,
      "text": "הכיתי אתכם בשׁדפון ובירקון ובברד את כל מעשׂה ידיכם ואין אתכם אלי נאם יהוה׃",
      "info": ""
    },
    {
      "book_id": "HAG",
      "book_name": "Haggai",
      "chapter": 2,
      "verse_start": 18,
      "verse_end": 18,
      "text": "שׂימו נא לבבכם מן היום הזה ומעלה מיום עשׂרים וארבעה לתשׁיעי למן היום אשׁר יסד היכל יהוה שׂימו לבבכם׃",
      "info": ""
    },
    {
      "book_id": "HAG",
      "book_name": "Haggai",
      "chapter": 2,
      "verse_start": 19,
      "verse_end": 19,
      "text": "העוד הזרע במגורה ועד הגפן והתאנה והרמון ועץ הזית לא נשׂא מן היום הזה אברך׃",
      "info": ""
    },
    {
      "book_id": "HAG",
      "book_name": "Haggai",
      "chapter": 2,
      "verse_start": 20,
      "verse_end": 20,
      "text": "ויהי דבר יהוה שׁנית אל חגי בעשׂרים וארבעה לחדשׁ לאמר׃",
      "info": ""
    },
    {
      "book_id": "HAG",
      "book_name": "Haggai",
      "chapter": 2,
      "verse_start": 21,
      "verse_end": 21,
      "text": "אמר אל זרבבל פחת יהודה לאמר אני מרעישׁ את השׁמים ואת הארץ׃",
      "info": ""
    },
    {
      "book_id": "HAG",
      "book_name": "Haggai",
      "chapter": 2,
      "verse_start": 22,
      "verse_end": 22,
      "text": "והפכתי כסא ממלכות והשׁמדתי חזק ממלכות הגוים והפכתי מרכבה ורכביה וירדו סוסים ורכביהם אישׁ בחרב אחיו׃",
      "info": ""
    },
    {
      "book_id": "HAG",
      "book_name": "Haggai",
      "chapter": 2,
      "verse_start": 23,
      "verse_end": 23,
      "text": "ביום ההוא נאם יהוה צבאות אקחך זרבבל בן שׁאלתיאל עבדי נאם יהוה ושׂמתיך כחותם כי בך בחרתי נאם יהוה צבאות׃",
      "info": ""
    }
  ]
}