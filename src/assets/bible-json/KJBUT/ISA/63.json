{
  "header": "",
  "footer": "",
  "language": "Hebrew",
  "verses": [
    {
      "book_id": "ISA",
      "book_name": "Isaiah",
      "chapter": 63,
      "verse_start": 1,
      "verse_end": 1,
      "text": "מי זה בא מאדום חמוץ בגדים מבצרה זה הדור בלבושׁו צעה ברב כחו אני מדבר בצדקה רב להושׁיע׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 63,
      "verse_start": 2,
      "verse_end": 2,
      "text": "מדוע אדם ללבושׁך ובגדיך כדרך בגת׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 63,
      "verse_start": 3,
      "verse_end": 3,
      "text": "פורה דרכתי לבדי ומעמים אין אישׁ אתי ואדרכם באפי וארמסם בחמתי ויז נצחם על בגדי וכל מלבושׁי אגאלתי׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 63,
      "verse_start": 4,
      "verse_end": 4,
      "text": "כי יום נקם בלבי ושׁנת גאולי באה׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 63,
      "verse_start": 5,
      "verse_end": 5,
      "text": "ואביט ואין עזר ואשׁתומם ואין סומך ותושׁע לי זרעי וחמתי היא סמכתני׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 63,
      "verse_start": 6,
      "verse_end": 6,
      "text": "ואבוס עמים באפי ואשׁכרם בחמתי ואוריד לארץ נצחם׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 63,
      "verse_start": 7,
      "verse_end": 7,
      "text": "חסדי יהוה אזכיר תהלת יהוה כעל כל אשׁר גמלנו יהוה ורב טוב לבית ישׂראל אשׁר גמלם כרחמיו וכרב חסדיו׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 63,
      "verse_start": 8,
      "verse_end": 8,
      "text": "ויאמר אך עמי המה בנים לא ישׁקרו ויהי להם למושׁיע׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 63,
      "verse_start": 9,
      "verse_end": 9,
      "text": "בכל צרתם לא צר ומלאך פניו הושׁיעם באהבתו ובחמלתו הוא גאלם וינטלם וינשׂאם כל ימי עולם׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 63,
      "verse_start": 10,
      "verse_end": 10,
      "text": "והמה מרו ועצבו את רוח קדשׁו ויהפך להם לאויב הוא נלחם׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 63,
      "verse_start": 11,
      "verse_end": 11,
      "text": "ויזכר ימי עולם משׁה עמו איה המעלם מים את רעי צאנו איה השׂם בקרבו את רוח קדשׁו׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 63,
      "verse_start": 12,
      "verse_end": 12,
      "text": "מוליך לימין משׁה זרוע תפארתו בוקע מים מפניהם לעשׂות לו שׁם עולם׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 63,
      "verse_start": 13,
      "verse_end": 13,
      "text": "מוליכם בתהמות כסוס במדבר לא יכשׁלו׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 63,
      "verse_start": 14,
      "verse_end": 14,
      "text": "כבהמה בבקעה תרד רוח יהוה תניחנו כן נהגת עמך לעשׂות לך שׁם תפארת׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 63,
      "verse_start": 15,
      "verse_end": 15,
      "text": "הבט משׁמים וראה מזבל קדשׁך ותפארתך איה קנאתך וגבורתך המון מעיך ורחמיך אלי התאפקו׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 63,
      "verse_start": 16,
      "verse_end": 16,
      "text": "כי אתה אבינו כי אברהם לא ידענו וישׂראל לא יכירנו אתה יהוה אבינו גאלנו מעולם שׁמך׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 63,
      "verse_start": 17,
      "verse_end": 17,
      "text": "למה תתענו יהוה מדרכיך תקשׁיח לבנו מיראתך שׁוב למען עבדיך שׁבטי נחלתך׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 63,
      "verse_start": 18,
      "verse_end": 18,
      "text": "למצער ירשׁו עם קדשׁך צרינו בוססו מקדשׁך׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 63,
      "verse_start": 19,
      "verse_end": 19,
      "text": "היינו מעולם לא משׁלת בם לא נקרא שׁמך׃",
      "info": ""
    }
  ]
}