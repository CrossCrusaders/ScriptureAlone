{
  "header": "",
  "footer": "",
  "language": "Hebrew",
  "verses": [
    {
      "book_id": "ISA",
      "book_name": "Isaiah",
      "chapter": 64,
      "verse_start": 1,
      "verse_end": 1,
      "text": "עליהם לוא קרעת שׁמים ירדת מפניך הרים נזלו",
      "info": ""
    },
    {
      "book_id": "ISA",
      "book_name": "Isaiah",
      "chapter": 64,
      "verse_start": 2,
      "verse_end": 2,
      "text": "כקדח אשׁ המסים מים תבעה אשׁ להודיע שׁמך לצריך מפניך גוים ירגזו׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 64,
      "verse_start": 3,
      "verse_end": 3,
      "text": "בעשׂותך נוראות לא נקוה ירדת מפניך הרים נזלו׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 64,
      "verse_start": 4,
      "verse_end": 4,
      "text": "ומעולם לא שׁמעו לא האזינו עין לא ראתה אלהים זולתך יעשׂה למחכה׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 64,
      "verse_start": 5,
      "verse_end": 5,
      "text": "פגעת את שׂשׂ ועשׂה צדק בדרכיך יזכרוך הן אתה קצפת ונחטא בהם עולם ונושׁע׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 64,
      "verse_start": 6,
      "verse_end": 6,
      "text": "ונהי כטמא כלנו וכבגד עדים כל צדקתינו ונבל כעלה כלנו ועוננו כרוח ישׂאנו׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 64,
      "verse_start": 7,
      "verse_end": 7,
      "text": "ואין קורא בשׁמך מתעורר להחזיק בך כי הסתרת פניך ממנו ותמוגנו ביד עוננו׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 64,
      "verse_start": 8,
      "verse_end": 8,
      "text": "ועתה יהוה אבינו אתה אנחנו החמר ואתה יצרנו ומעשׂה ידך כלנו׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 64,
      "verse_start": 9,
      "verse_end": 9,
      "text": "אל תקצף יהוה עד מאד ואל לעד תזכר עון הן הבט נא עמך כלנו׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 64,
      "verse_start": 10,
      "verse_end": 10,
      "text": "ערי קדשׁך היו מדבר ציון מדבר היתה ירושׁלם שׁממה׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 64,
      "verse_start": 11,
      "verse_end": 11,
      "text": "בית קדשׁנו ותפארתנו אשׁר הללוך אבתינו היה לשׂרפת אשׁ וכל מחמדינו היה לחרבה׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 64,
      "verse_start": 12,
      "verse_end": 12,
      "text": "העל אלה תתאפק יהוה תחשׁה ותעננו עד מאד׃",
      "info": ""
    }
  ]
}