{
  "header": "",
  "footer": "",
  "language": "Hebrew",
  "verses": [
    {
      "book_id": "ISA",
      "book_name": "Isaiah",
      "chapter": 2,
      "verse_start": 1,
      "verse_end": 1,
      "text": "הדבר אשׁר חזה ישׁעיהו בן אמוץ על יהודה וירושׁלם׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 2,
      "verse_start": 2,
      "verse_end": 2,
      "text": "והיה באחרית הימים נכון יהיה הר בית יהוה בראשׁ ההרים ונשׂא מגבעות ונהרו אליו כל הגוים׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 2,
      "verse_start": 3,
      "verse_end": 3,
      "text": "והלכו עמים רבים ואמרו לכו ונעלה אל הר יהוה אל בית אלהי יעקב וירנו מדרכיו ונלכה בארחתיו כי מציון תצא תורה ודבר יהוה מירושׁלם׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 2,
      "verse_start": 4,
      "verse_end": 4,
      "text": "ושׁפט בין הגוים והוכיח לעמים רבים וכתתו חרבותם לאתים וחניתותיהם למזמרות לא ישׂא גוי אל גוי חרב ולא ילמדו עוד מלחמה׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 2,
      "verse_start": 5,
      "verse_end": 5,
      "text": "בית יעקב לכו ונלכה באור יהוה׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 2,
      "verse_start": 6,
      "verse_end": 6,
      "text": "כי נטשׁתה עמך בית יעקב כי מלאו מקדם ועננים כפלשׁתים ובילדי נכרים ישׂפיקו׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 2,
      "verse_start": 7,
      "verse_end": 7,
      "text": "ותמלא ארצו כסף וזהב ואין קצה לאצרתיו ותמלא ארצו סוסים ואין קצה למרכבתיו׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 2,
      "verse_start": 8,
      "verse_end": 8,
      "text": "ותמלא ארצו אלילים למעשׂה ידיו ישׁתחוו לאשׁר עשׂו אצבעתיו׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 2,
      "verse_start": 9,
      "verse_end": 9,
      "text": "וישׁח אדם וישׁפל אישׁ ואל תשׂא׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 2,
      "verse_start": 10,
      "verse_end": 10,
      "text": "בוא בצור והטמן בעפר מפני פחד יהוה ומהדר גאנו׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 2,
      "verse_start": 11,
      "verse_end": 11,
      "text": "עיני גבהות אדם שׁפל ושׁח רום אנשׁים ונשׂגב יהוה לבדו ביום ההוא׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 2,
      "verse_start": 12,
      "verse_end": 12,
      "text": "כי יום ליהוה צבאות על כל גאה ורם ועל כל נשׂא ושׁפל׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 2,
      "verse_start": 13,
      "verse_end": 13,
      "text": "ועל כל ארזי הלבנון הרמים והנשׂאים ועל כל אלוני הבשׁן׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 2,
      "verse_start": 14,
      "verse_end": 14,
      "text": "ועל כל ההרים הרמים ועל כל הגבעות הנשׂאות׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 2,
      "verse_start": 15,
      "verse_end": 15,
      "text": "ועל כל מגדל גבה ועל כל חומה בצורה׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 2,
      "verse_start": 16,
      "verse_end": 16,
      "text": "ועל כל אניות תרשׁישׁ ועל כל שׂכיות החמדה׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 2,
      "verse_start": 17,
      "verse_end": 17,
      "text": "ושׁח גבהות האדם ושׁפל רום אנשׁים ונשׂגב יהוה לבדו ביום ההוא׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 2,
      "verse_start": 18,
      "verse_end": 18,
      "text": "והאלילים כליל יחלף׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 2,
      "verse_start": 19,
      "verse_end": 19,
      "text": "ובאו במערות צרים ובמחלות עפר מפני פחד יהוה ומהדר גאונו בקומו לערץ הארץ׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 2,
      "verse_start": 20,
      "verse_end": 20,
      "text": "ביום ההוא ישׁליך האדם את אלילי כספו ואת אלילי זהבו אשׁר עשׂו לו להשׁתחות לחפר פרות ולעטלפים׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 2,
      "verse_start": 21,
      "verse_end": 21,
      "text": "לבוא בנקרות הצרים ובסעפי הסלעים מפני פחד יהוה ומהדר גאונו בקומו לערץ הארץ׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 2,
      "verse_start": 22,
      "verse_end": 22,
      "text": "חדלו לכם מן האדם אשׁר נשׁמה באפו כי במה נחשׁב הוא׃",
      "info": ""
    }
  ]
}