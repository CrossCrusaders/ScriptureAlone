{
  "header": "",
  "footer": "",
  "language": "Hebrew",
  "verses": [
    {
      "book_id": "ISA",
      "book_name": "Isaiah",
      "chapter": 52,
      "verse_start": 1,
      "verse_end": 1,
      "text": "עורי עורי לבשׁי עזך ציון לבשׁי בגדי תפארתך ירושׁלם עיר הקדשׁ כי לא יוסיף יבא בך עוד ערל וטמא׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 52,
      "verse_start": 2,
      "verse_end": 2,
      "text": "התנערי מעפר קומי שׁבי ירושׁלם התפתחו מוסרי צוארך שׁביה בת ציון׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 52,
      "verse_start": 3,
      "verse_end": 3,
      "text": "כי כה אמר יהוה חנם נמכרתם ולא בכסף תגאלו׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 52,
      "verse_start": 4,
      "verse_end": 4,
      "text": "כי כה אמר אדני יהוה מצרים ירד עמי בראשׁנה לגור שׁם ואשׁור באפס עשׁקו׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 52,
      "verse_start": 5,
      "verse_end": 5,
      "text": "ועתה מה לי פה נאם יהוה כי לקח עמי חנם משׁלו יהילילו נאם יהוה ותמיד כל היום שׁמי",
      "info": ""
    },
    {
      "book_id": "ISA",
      "book_name": "Isaiah",
      "chapter": 52,
      "verse_start": 6,
      "verse_end": 6,
      "text": "לכן ידע עמי שׁמי לכן ביום ההוא כי אני הוא המדבר הנני׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 52,
      "verse_start": 7,
      "verse_end": 7,
      "text": "מה נאוו על ההרים רגלי מבשׂר משׁמיע שׁלום מבשׂר טוב משׁמיע ישׁועה אמר לציון מלך אלהיך׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 52,
      "verse_start": 8,
      "verse_end": 8,
      "text": "קול צפיך נשׂאו קול יחדו ירננו כי עין בעין יראו בשׁוב יהוה ציון׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 52,
      "verse_start": 9,
      "verse_end": 9,
      "text": "פצחו רננו יחדו חרבות ירושׁלם כי נחם יהוה עמו גאל ירושׁלם׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 52,
      "verse_start": 10,
      "verse_end": 10,
      "text": "חשׂף יהוה את זרוע קדשׁו לעיני כל הגוים וראו כל אפסי ארץ את ישׁועת אלהינו׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 52,
      "verse_start": 11,
      "verse_end": 11,
      "text": "סורו סורו צאו משׁם טמא אל תגעו צאו מתוכה הברו נשׂאי כלי יהוה׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 52,
      "verse_start": 12,
      "verse_end": 12,
      "text": "כי לא בחפזון תצאו ובמנוסה לא תלכון כי הלך לפניכם יהוה ומאספכם אלהי ישׂראל׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 52,
      "verse_start": 13,
      "verse_end": 13,
      "text": "הנה ישׂכיל עבדי ירום ונשׂא וגבה מאד׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 52,
      "verse_start": 14,
      "verse_end": 14,
      "text": "כאשׁר שׁממו עליך רבים כן משׁחת מאישׁ מראהו ותארו מבני אדם׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 52,
      "verse_start": 15,
      "verse_end": 15,
      "text": "כן יזה גוים רבים עליו יקפצו מלכים פיהם כי אשׁר לא ספר להם ראו ואשׁר לא שׁמעו התבוננו׃",
      "info": ""
    }
  ]
}