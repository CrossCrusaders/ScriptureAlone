{
  "header": "",
  "footer": "",
  "language": "Hebrew",
  "verses": [
    {
      "book_id": "ISA",
      "book_name": "Isaiah",
      "chapter": 42,
      "verse_start": 1,
      "verse_end": 1,
      "text": "הן עבדי אתמך בו בחירי רצתה נפשׁי נתתי רוחי עליו משׁפט לגוים יוציא׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 42,
      "verse_start": 2,
      "verse_end": 2,
      "text": "לא יצעק ולא ישׂא ולא ישׁמיע בחוץ קולו׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 42,
      "verse_start": 3,
      "verse_end": 3,
      "text": "קנה רצוץ לא ישׁבור ופשׁתה כהה לא יכבנה לאמת יוציא משׁפט׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 42,
      "verse_start": 4,
      "verse_end": 4,
      "text": "לא יכהה ולא ירוץ עד ישׂים בארץ משׁפט ולתורתו איים ייחילו׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 42,
      "verse_start": 5,
      "verse_end": 5,
      "text": "כה אמר האל יהוה בורא השׁמים ונוטיהם רקע הארץ וצאצאיה נתן נשׁמה לעם עליה ורוח להלכים׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 42,
      "verse_start": 6,
      "verse_end": 6,
      "text": "אני יהוה קראתיך בצדק ואחזק בידך ואצרך ואתנך לברית עם לאור גוים׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 42,
      "verse_start": 7,
      "verse_end": 7,
      "text": "לפקח עינים עורות להוציא ממסגר אסיר מבית כלא ישׁבי חשׁך׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 42,
      "verse_start": 8,
      "verse_end": 8,
      "text": "אני יהוה הוא שׁמי וכבודי לאחר לא אתן ותהלתי לפסילים׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 42,
      "verse_start": 9,
      "verse_end": 9,
      "text": "הראשׁנות הנה באו וחדשׁות אני מגיד בטרם תצמחנה אשׁמיע אתכם׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 42,
      "verse_start": 10,
      "verse_end": 10,
      "text": "שׁירו ליהוה שׁיר חדשׁ תהלתו מקצה הארץ יורדי הים ומלאו איים וישׁביהם׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 42,
      "verse_start": 11,
      "verse_end": 11,
      "text": "ישׂאו מדבר ועריו חצרים תשׁב קדר ירנו ישׁבי סלע מראשׁ הרים יצוחו׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 42,
      "verse_start": 12,
      "verse_end": 12,
      "text": "ישׂימו ליהוה כבוד ותהלתו באיים יגידו׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 42,
      "verse_start": 13,
      "verse_end": 13,
      "text": "יהוה כגבור יצא כאישׁ מלחמות יעיר קנאה יריע אף יצריח על איביו יתגבר׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 42,
      "verse_start": 14,
      "verse_end": 14,
      "text": "החשׁיתי מעולם אחרישׁ אתאפק כיולדה אפעה אשׁם ואשׁאף יחד׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 42,
      "verse_start": 15,
      "verse_end": 15,
      "text": "אחריב הרים וגבעות וכל עשׂבם אובישׁ ושׂמתי נהרות לאיים ואגמים אובישׁ׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 42,
      "verse_start": 16,
      "verse_end": 16,
      "text": "והולכתי עורים בדרך לא ידעו בנתיבות לא ידעו אדריכם אשׂים מחשׁך לפניהם לאור ומעקשׁים למישׁור אלה הדברים עשׂיתם ולא עזבתים׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 42,
      "verse_start": 17,
      "verse_end": 17,
      "text": "נסגו אחור יבשׁו בשׁת הבטחים בפסל האמרים למסכה אתם אלהינו׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 42,
      "verse_start": 18,
      "verse_end": 18,
      "text": "החרשׁים שׁמעו והעורים הביטו לראות׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 42,
      "verse_start": 19,
      "verse_end": 19,
      "text": "מי עור כי אם עבדי וחרשׁ כמלאכי אשׁלח מי עור כמשׁלם ועור כעבד יהוה׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 42,
      "verse_start": 20,
      "verse_end": 20,
      "text": "ראית רבות ולא תשׁמר פקוח אזנים ולא ישׁמע׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 42,
      "verse_start": 21,
      "verse_end": 21,
      "text": "יהוה חפץ למען צדקו יגדיל תורה ויאדיר׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 42,
      "verse_start": 22,
      "verse_end": 22,
      "text": "והוא עם בזוז ושׁסוי הפח בחורים כלם ובבתי כלאים החבאו היו לבז ואין מציל משׁסה ואין אמר השׁב׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 42,
      "verse_start": 23,
      "verse_end": 23,
      "text": "מי בכם יאזין זאת יקשׁב וישׁמע לאחור׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 42,
      "verse_start": 24,
      "verse_end": 24,
      "text": "מי נתן למשׁוסה יעקב וישׂראל לבזזים הלוא יהוה זו חטאנו לו ולא אבו בדרכיו הלוך ולא שׁמעו בתורתו׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 42,
      "verse_start": 25,
      "verse_end": 25,
      "text": "וישׁפך עליו חמה אפו ועזוז מלחמה ותלהטהו מסביב ולא ידע ותבער בו ולא ישׂים על לב׃",
      "info": ""
    }
  ]
}