{
  "header": "",
  "footer": "",
  "language": "Hebrew",
  "verses": [
    {
      "book_id": "ISA",
      "book_name": "Isaiah",
      "chapter": 49,
      "verse_start": 1,
      "verse_end": 1,
      "text": "שׁמעו איים אלי והקשׁיבו לאמים מרחוק יהוה מבטן קראני ממעי אמי הזכיר שׁמי׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 49,
      "verse_start": 2,
      "verse_end": 2,
      "text": "וישׂם פי כחרב חדה בצל ידו החביאני וישׂימני לחץ ברור באשׁפתו הסתירני׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 49,
      "verse_start": 3,
      "verse_end": 3,
      "text": "ויאמר לי עבדי אתה ישׂראל אשׁר בך אתפאר׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 49,
      "verse_start": 4,
      "verse_end": 4,
      "text": "ואני אמרתי לריק יגעתי לתהו והבל כחי כליתי אכן משׁפטי את יהוה ופעלתי את אלהי׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 49,
      "verse_start": 5,
      "verse_end": 5,
      "text": "ועתה אמר יהוה יצרי מבטן לעבד לו לשׁובב יעקב אליו וישׂראל לא יאסף ואכבד בעיני יהוה ואלהי היה עזי׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 49,
      "verse_start": 6,
      "verse_end": 6,
      "text": "ויאמר נקל מהיותך לי עבד להקים את שׁבטי יעקב ונצירי ישׂראל להשׁיב ונתתיך לאור גוים להיות ישׁועתי עד קצה הארץ׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 49,
      "verse_start": 7,
      "verse_end": 7,
      "text": "כה אמר יהוה גאל ישׂראל קדושׁו לבזה נפשׁ למתעב גוי לעבד משׁלים מלכים יראו וקמו שׂרים וישׁתחוו למען יהוה אשׁר נאמן קדשׁ ישׂראל ויבחרך׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 49,
      "verse_start": 8,
      "verse_end": 8,
      "text": "כה אמר יהוה בעת רצון עניתיך וביום ישׁועה עזרתיך ואצרך ואתנך לברית עם להקים ארץ להנחיל נחלות שׁממות׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 49,
      "verse_start": 9,
      "verse_end": 9,
      "text": "לאמר לאסורים צאו לאשׁר בחשׁך הגלו על דרכים ירעו ובכל שׁפיים מרעיתם׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 49,
      "verse_start": 10,
      "verse_end": 10,
      "text": "לא ירעבו ולא יצמאו ולא יכם שׁרב ושׁמשׁ כי מרחמם ינהגם ועל מבועי מים ינהלם׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 49,
      "verse_start": 11,
      "verse_end": 11,
      "text": "ושׂמתי כל הרי לדרך ומסלתי ירמון׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 49,
      "verse_start": 12,
      "verse_end": 12,
      "text": "הנה אלה מרחוק יבאו והנה אלה מצפון ומים ואלה מארץ סינים׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 49,
      "verse_start": 13,
      "verse_end": 13,
      "text": "רנו שׁמים וגילי ארץ יפצחו הרים רנה כי נחם יהוה עמו ועניו ירחם׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 49,
      "verse_start": 14,
      "verse_end": 14,
      "text": "ותאמר ציון עזבני יהוה ואדני שׁכחני׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 49,
      "verse_start": 15,
      "verse_end": 15,
      "text": "התשׁכח אשׁה עולה מרחם בן בטנה גם אלה תשׁכחנה ואנכי לא אשׁכחך׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 49,
      "verse_start": 16,
      "verse_end": 16,
      "text": "הן על כפים חקתיך חומתיך נגדי תמיד׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 49,
      "verse_start": 17,
      "verse_end": 17,
      "text": "מהרו בניך מהרסיך ומחרביך ממך יצאו׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 49,
      "verse_start": 18,
      "verse_end": 18,
      "text": "שׂאי סביב עיניך וראי כלם נקבצו באו לך חי אני נאם יהוה כי כלם כעדי תלבשׁי ותקשׁרים ככלה׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 49,
      "verse_start": 19,
      "verse_end": 19,
      "text": "כי חרבתיך ושׁממתיך וארץ הרסתיך כי עתה תצרי מיושׁב ורחקו מבלעיך׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 49,
      "verse_start": 20,
      "verse_end": 20,
      "text": "עוד יאמרו באזניך בני שׁכליך צר לי המקום גשׁה לי ואשׁבה׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 49,
      "verse_start": 21,
      "verse_end": 21,
      "text": "ואמרת בלבבך מי ילד לי את אלה ואני שׁכולה וגלמודה גלה וסורה ואלה מי גדל הן אני נשׁארתי לבדי אלה איפה הם׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 49,
      "verse_start": 22,
      "verse_end": 22,
      "text": "כה אמר אדני יהוה הנה אשׂא אל גוים ידי ואל עמים ארים נסי והביאו בניך בחצן ובנתיך על כתף תנשׂאנה׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 49,
      "verse_start": 23,
      "verse_end": 23,
      "text": "והיו מלכים אמניך ושׂרותיהם מיניקתיך אפים ארץ ישׁתחוו לך ועפר רגליך ילחכו וידעת כי אני יהוה אשׁר לא יבשׁו קוי׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 49,
      "verse_start": 24,
      "verse_end": 24,
      "text": "היקח מגבור מלקוח ואם שׁבי צדיק ימלט׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 49,
      "verse_start": 25,
      "verse_end": 25,
      "text": "כי כה אמר יהוה גם שׁבי גבור יקח ומלקוח עריץ ימלט ואת יריבך אנכי אריב ואת בניך אנכי אושׁיע׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 49,
      "verse_start": 26,
      "verse_end": 26,
      "text": "והאכלתי את מוניך את בשׂרם וכעסיס דמם ישׁכרון וידעו כל בשׂר כי אני יהוה מושׁיעך וגאלך אביר יעקב׃",
      "info": ""
    }
  ]
}