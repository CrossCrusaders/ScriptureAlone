{
  "header": "",
  "footer": "",
  "language": "Hebrew",
  "verses": [
    {
      "book_id": "ISA",
      "book_name": "Isaiah",
      "chapter": 34,
      "verse_start": 1,
      "verse_end": 1,
      "text": "קרבו גוים לשׁמע ולאמים הקשׁיבו תשׁמע הארץ ומלאה תבל וכל צאצאיה׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 34,
      "verse_start": 2,
      "verse_end": 2,
      "text": "כי קצף ליהוה על כל הגוים וחמה על כל צבאם החרימם נתנם לטבח׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 34,
      "verse_start": 3,
      "verse_end": 3,
      "text": "וחלליהם ישׁלכו ופגריהם יעלה באשׁם ונמסו הרים מדמם׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 34,
      "verse_start": 4,
      "verse_end": 4,
      "text": "ונמקו כל צבא השׁמים ונגלו כספר השׁמים וכל צבאם יבול כנבל עלה מגפן וכנבלת מתאנה׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 34,
      "verse_start": 5,
      "verse_end": 5,
      "text": "כי רותה בשׁמים חרבי הנה על אדום תרד ועל עם חרמי למשׁפט׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 34,
      "verse_start": 6,
      "verse_end": 6,
      "text": "חרב ליהוה מלאה דם הדשׁנה מחלב מדם כרים ועתודים מחלב כליות אילים כי זבח ליהוה בבצרה וטבח גדול בארץ אדום׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 34,
      "verse_start": 7,
      "verse_end": 7,
      "text": "וירדו ראמים עמם ופרים עם אבירים ורותה ארצם מדם ועפרם מחלב ידשׁן׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 34,
      "verse_start": 8,
      "verse_end": 8,
      "text": "כי יום נקם ליהוה שׁנת שׁלומים לריב ציון׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 34,
      "verse_start": 9,
      "verse_end": 9,
      "text": "ונהפכו נחליה לזפת ועפרה לגפרית והיתה ארצה לזפת בערה׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 34,
      "verse_start": 10,
      "verse_end": 10,
      "text": "לילה ויומם לא תכבה לעולם יעלה עשׁנה מדור לדור תחרב לנצח נצחים אין עבר׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 34,
      "verse_start": 11,
      "verse_end": 11,
      "text": "וירשׁוה קאת וקפוד וינשׁוף וערב ישׁכנו בה ונטה עליה קו תהו ואבני בהו׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 34,
      "verse_start": 12,
      "verse_end": 12,
      "text": "חריה ואין שׁם מלוכה יקראו וכל שׂריה יהיו אפס׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 34,
      "verse_start": 13,
      "verse_end": 13,
      "text": "ועלתה ארמנתיה סירים קמושׂ וחוח במבצריה והיתה נוה תנים חציר לבנות יענה׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 34,
      "verse_start": 14,
      "verse_end": 14,
      "text": "ופגשׁו ציים את איים ושׂעיר על רעהו יקרא אך שׁם הרגיעה לילית ומצאה לה מנוח׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 34,
      "verse_start": 15,
      "verse_end": 15,
      "text": "שׁמה קננה קפוז ותמלט ובקעה ודגרה בצלה אך שׁם נקבצו דיות אשׁה רעותה׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 34,
      "verse_start": 16,
      "verse_end": 16,
      "text": "דרשׁו מעל ספר יהוה וקראו אחת מהנה לא נעדרה אשׁה רעותה לא פקדו כי פי הוא צוה ורוחו הוא קבצן׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 34,
      "verse_start": 17,
      "verse_end": 17,
      "text": "והוא הפיל להן גורל וידו חלקתה להם בקו עד עולם יירשׁוה לדור ודור ישׁכנו׃",
      "info": ""
    }
  ]
}