{
  "header": "",
  "footer": "",
  "language": "Hebrew",
  "verses": [
    {
      "book_id": "ISA",
      "book_name": "Isaiah",
      "chapter": 1,
      "verse_start": 1,
      "verse_end": 1,
      "text": "חזון ישׁעיהו בן אמוץ אשׁר חזה על יהודה וירושׁלם בימי עזיהו יותם אחז יחזקיהו מלכי יהודה׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 1,
      "verse_start": 2,
      "verse_end": 2,
      "text": "שׁמעו שׁמים והאזיני ארץ כי יהוה דבר בנים גדלתי ורוממתי והם פשׁעו׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 1,
      "verse_start": 3,
      "verse_end": 3,
      "text": "ידע שׁור קנהו וחמור אבוס בעליו ישׂראל לא ידע עמי לא התבונן׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 1,
      "verse_start": 4,
      "verse_end": 4,
      "text": "הוי גוי חטא עם כבד עון זרע מרעים בנים משׁחיתים עזבו את יהוה נאצו את קדושׁ ישׂראל נזרו אחור׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 1,
      "verse_start": 5,
      "verse_end": 5,
      "text": "על מה תכו עוד תוסיפו סרה כל ראשׁ לחלי וכל לבב דוי׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 1,
      "verse_start": 6,
      "verse_end": 6,
      "text": "מכף רגל ועד ראשׁ אין בו מתם פצע וחבורה ומכה טריה לא זרו ולא חבשׁו ולא רככה בשׁמן׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 1,
      "verse_start": 7,
      "verse_end": 7,
      "text": "ארצכם שׁממה עריכם שׂרפות אשׁ אדמתכם לנגדכם זרים אכלים אתה ושׁממה כמהפכת זרים׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 1,
      "verse_start": 8,
      "verse_end": 8,
      "text": "ונותרה בת ציון כסכה בכרם כמלונה במקשׁה כעיר נצורה׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 1,
      "verse_start": 9,
      "verse_end": 9,
      "text": "לולי יהוה צבאות הותיר לנו שׂריד כמעט כסדם היינו לעמרה דמינו׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 1,
      "verse_start": 10,
      "verse_end": 10,
      "text": "שׁמעו דבר יהוה קציני סדם האזינו תורת אלהינו עם עמרה׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 1,
      "verse_start": 11,
      "verse_end": 11,
      "text": "למה לי רב זבחיכם יאמר יהוה שׂבעתי עלות אילים וחלב מריאים ודם פרים וכבשׂים ועתודים לא חפצתי׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 1,
      "verse_start": 12,
      "verse_end": 12,
      "text": "כי תבאו לראות פני מי בקשׁ זאת מידכם רמס חצרי׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 1,
      "verse_start": 13,
      "verse_end": 13,
      "text": "לא תוסיפו הביא מנחת שׁוא קטרת תועבה היא לי חדשׁ ושׁבת קרא מקרא לא אוכל און ועצרה׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 1,
      "verse_start": 14,
      "verse_end": 14,
      "text": "חדשׁיכם ומועדיכם שׂנאה נפשׁי היו עלי לטרח נלאיתי נשׂא׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 1,
      "verse_start": 15,
      "verse_end": 15,
      "text": "ובפרשׂכם כפיכם אעלים עיני מכם גם כי תרבו תפלה אינני שׁמע ידיכם דמים מלאו׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 1,
      "verse_start": 16,
      "verse_end": 16,
      "text": "רחצו הזכו הסירו רע מעלליכם מנגד עיני חדלו הרע׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 1,
      "verse_start": 17,
      "verse_end": 17,
      "text": "למדו היטב דרשׁו משׁפט אשׁרו חמוץ שׁפטו יתום ריבו אלמנה׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 1,
      "verse_start": 18,
      "verse_end": 18,
      "text": "לכו נא ונוכחה יאמר יהוה אם יהיו חטאיכם כשׁנים כשׁלג ילבינו אם יאדימו כתולע כצמר יהיו׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 1,
      "verse_start": 19,
      "verse_end": 19,
      "text": "אם תאבו ושׁמעתם טוב הארץ תאכלו׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 1,
      "verse_start": 20,
      "verse_end": 20,
      "text": "ואם תמאנו ומריתם חרב תאכלו כי פי יהוה דבר׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 1,
      "verse_start": 21,
      "verse_end": 21,
      "text": "איכה היתה לזונה קריה נאמנה מלאתי משׁפט צדק ילין בה ועתה מרצחים׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 1,
      "verse_start": 22,
      "verse_end": 22,
      "text": "כספך היה לסיגים סבאך מהול במים׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 1,
      "verse_start": 23,
      "verse_end": 23,
      "text": "שׂריך סוררים וחברי גנבים כלו אהב שׁחד ורדף שׁלמנים יתום לא ישׁפטו וריב אלמנה לא יבוא אליהם׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 1,
      "verse_start": 24,
      "verse_end": 24,
      "text": "לכן נאם האדון יהוה צבאות אביר ישׂראל הוי אנחם מצרי ואנקמה מאויבי׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 1,
      "verse_start": 25,
      "verse_end": 25,
      "text": "ואשׁיבה ידי עליך ואצרף כבר סיגיך ואסירה כל בדיליך׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 1,
      "verse_start": 26,
      "verse_end": 26,
      "text": "ואשׁיבה שׁפטיך כבראשׁנה ויעציך כבתחלה אחרי כן יקרא לך עיר הצדק קריה נאמנה׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 1,
      "verse_start": 27,
      "verse_end": 27,
      "text": "ציון במשׁפט תפדה ושׁביה בצדקה׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 1,
      "verse_start": 28,
      "verse_end": 28,
      "text": "ושׁבר פשׁעים וחטאים יחדו ועזבי יהוה יכלו׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 1,
      "verse_start": 29,
      "verse_end": 29,
      "text": "כי יבשׁו מאילים אשׁר חמדתם ותחפרו מהגנות אשׁר בחרתם׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 1,
      "verse_start": 30,
      "verse_end": 30,
      "text": "כי תהיו כאלה נבלת עלה וכגנה אשׁר מים אין׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 1,
      "verse_start": 31,
      "verse_end": 31,
      "text": "והיה החסן לנערת ופעלו לניצוץ ובערו שׁניהם יחדו ואין מכבה׃",
      "info": ""
    }
  ]
}