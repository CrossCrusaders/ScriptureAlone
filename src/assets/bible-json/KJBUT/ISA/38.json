{
  "header": "",
  "footer": "",
  "language": "Hebrew",
  "verses": [
    {
      "book_id": "ISA",
      "book_name": "Isaiah",
      "chapter": 38,
      "verse_start": 1,
      "verse_end": 1,
      "text": "בימים ההם חלה חזקיהו למות ויבוא אליו ישׁעיהו בן אמוץ הנביא ויאמר אליו כה אמר יהוה צו לביתך כי מת אתה ולא תחיה׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 38,
      "verse_start": 2,
      "verse_end": 2,
      "text": "ויסב חזקיהו פניו אל הקיר ויתפלל אל יהוה׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 38,
      "verse_start": 3,
      "verse_end": 3,
      "text": "ויאמר אנה יהוה זכר נא את אשׁר התהלכתי לפניך באמת ובלב שׁלם והטוב בעיניך עשׂיתי ויבך חזקיהו בכי גדול׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 38,
      "verse_start": 4,
      "verse_end": 4,
      "text": "ויהי דבר יהוה אל ישׁעיהו לאמר׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 38,
      "verse_start": 5,
      "verse_end": 5,
      "text": "הלוך ואמרת אל חזקיהו כה אמר יהוה אלהי דוד אביך שׁמעתי את תפלתך ראיתי את דמעתך הנני יוסף על ימיך חמשׁ עשׂרה שׁנה׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 38,
      "verse_start": 6,
      "verse_end": 6,
      "text": "ומכף מלך אשׁור אצילך ואת העיר הזאת וגנותי על העיר הזאת׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 38,
      "verse_start": 7,
      "verse_end": 7,
      "text": "וזה לך האות מאת יהוה אשׁר יעשׂה יהוה את הדבר הזה אשׁר דבר׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 38,
      "verse_start": 8,
      "verse_end": 8,
      "text": "הנני משׁיב את צל המעלות אשׁר ירדה במעלות אחז בשׁמשׁ אחרנית עשׂר מעלות ותשׁב השׁמשׁ עשׂר מעלות במעלות אשׁר ירדה׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 38,
      "verse_start": 9,
      "verse_end": 9,
      "text": "מכתב לחזקיהו מלך יהודה בחלתו ויחי מחליו׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 38,
      "verse_start": 10,
      "verse_end": 10,
      "text": "אני אמרתי בדמי ימי אלכה בשׁערי שׁאול פקדתי יתר שׁנותי׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 38,
      "verse_start": 11,
      "verse_end": 11,
      "text": "אמרתי לא אראה יה יה בארץ החיים לא אביט אדם עוד עם יושׁבי חדל׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 38,
      "verse_start": 12,
      "verse_end": 12,
      "text": "דורי נסע ונגלה מני כאהל רעי קפדתי כארג חיי מדלה יבצעני מיום עד לילה תשׁלימני׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 38,
      "verse_start": 13,
      "verse_end": 13,
      "text": "שׁויתי עד בקר כארי כן ישׁבר כל עצמותי מיום עד לילה תשׁלימני׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 38,
      "verse_start": 14,
      "verse_end": 14,
      "text": "כסוס עגור כן אצפצף אהגה כיונה דלו עיני למרום אדני עשׁקה לי ערבני׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 38,
      "verse_start": 15,
      "verse_end": 15,
      "text": "מה אדבר ואמר לי והוא עשׂה אדדה כל שׁנותי על מר נפשׁי׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 38,
      "verse_start": 16,
      "verse_end": 16,
      "text": "אדני עליהם יחיו ולכל בהן חיי רוחי ותחלימני והחיני׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 38,
      "verse_start": 17,
      "verse_end": 17,
      "text": "הנה לשׁלום מר לי מר ואתה חשׁקת נפשׁי משׁחת בלי כי השׁלכת אחרי גוך כל חטאי׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 38,
      "verse_start": 18,
      "verse_end": 18,
      "text": "כי לא שׁאול תודך מות יהללך לא ישׂברו יורדי בור אל אמתך׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 38,
      "verse_start": 19,
      "verse_end": 19,
      "text": "חי חי הוא יודך כמוני היום אב לבנים יודיע אל אמתך׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 38,
      "verse_start": 20,
      "verse_end": 20,
      "text": "יהוה להושׁיעני ונגנותי ננגן כל ימי חיינו על בית יהוה׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 38,
      "verse_start": 21,
      "verse_end": 21,
      "text": "ויאמר ישׁעיהו ישׂאו דבלת תאנים וימרחו על השׁחין ויחי׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 38,
      "verse_start": 22,
      "verse_end": 22,
      "text": "ויאמר חזקיהו מה אות כי אעלה בית יהוה׃",
      "info": ""
    }
  ]
}