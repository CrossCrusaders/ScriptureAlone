{
  "header": "",
  "footer": "",
  "language": "Hebrew",
  "verses": [
    {
      "book_id": "ISA",
      "book_name": "Isaiah",
      "chapter": 26,
      "verse_start": 1,
      "verse_end": 1,
      "text": "ביום ההוא יושׁר השׁיר הזה בארץ יהודה עיר עז לנו ישׁועה ישׁית חומות וחל׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 26,
      "verse_start": 2,
      "verse_end": 2,
      "text": "פתחו שׁערים ויבא גוי צדיק שׁמר אמנים׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 26,
      "verse_start": 3,
      "verse_end": 3,
      "text": "יצר סמוך תצר שׁלום שׁלום כי בך בטוח׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 26,
      "verse_start": 4,
      "verse_end": 4,
      "text": "בטחו ביהוה עדי עד כי ביה יהוה צור עולמים׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 26,
      "verse_start": 5,
      "verse_end": 5,
      "text": "כי השׁח ישׁבי מרום קריה נשׂגבה ישׁפילנה ישׁפילה עד ארץ יגיענה עד עפר׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 26,
      "verse_start": 6,
      "verse_end": 6,
      "text": "תרמסנה רגל רגלי עני פעמי דלים׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 26,
      "verse_start": 7,
      "verse_end": 7,
      "text": "ארח לצדיק מישׁרים ישׁר מעגל צדיק תפלס׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 26,
      "verse_start": 8,
      "verse_end": 8,
      "text": "אף ארח משׁפטיך יהוה קוינוך לשׁמך ולזכרך תאות נפשׁ׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 26,
      "verse_start": 9,
      "verse_end": 9,
      "text": "נפשׁי אויתיך בלילה אף רוחי בקרבי אשׁחרך כי כאשׁר משׁפטיך לארץ צדק למדו ישׁבי תבל׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 26,
      "verse_start": 10,
      "verse_end": 10,
      "text": "יחן רשׁע בל למד צדק בארץ נכחות יעול ובל יראה גאות יהוה׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 26,
      "verse_start": 11,
      "verse_end": 11,
      "text": "יהוה רמה ידך בל יחזיון יחזו ויבשׁו קנאת עם אף אשׁ צריך תאכלם׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 26,
      "verse_start": 12,
      "verse_end": 12,
      "text": "יהוה תשׁפת שׁלום לנו כי גם כל מעשׂינו פעלת׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 26,
      "verse_start": 13,
      "verse_end": 13,
      "text": "יהוה אלהינו בעלונו אדנים זולתך לבד בך נזכיר שׁמך׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 26,
      "verse_start": 14,
      "verse_end": 14,
      "text": "מתים בל יחיו רפאים בל יקמו לכן פקדת ותשׁמידם ותאבד כל זכר׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 26,
      "verse_start": 15,
      "verse_end": 15,
      "text": "יספת לגוי יהוה יספת לגוי נכבדת רחקת כל קצוי ארץ׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 26,
      "verse_start": 16,
      "verse_end": 16,
      "text": "יהוה בצר פקדוך צקון לחשׁ מוסרך׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 26,
      "verse_start": 17,
      "verse_end": 17,
      "text": "כמו הרה תקריב ללדת תחיל תזעק בחבליה כן היינו מפניך יהוה׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 26,
      "verse_start": 18,
      "verse_end": 18,
      "text": "הרינו חלנו כמו ילדנו רוח ישׁועת בל נעשׂה ארץ ובל יפלו ישׁבי תבל׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 26,
      "verse_start": 19,
      "verse_end": 19,
      "text": "יחיו מתיך נבלתי יקומון הקיצו ורננו שׁכני עפר כי טל אורת טלך וארץ רפאים תפיל׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 26,
      "verse_start": 20,
      "verse_end": 20,
      "text": "לך עמי בא בחדריך וסגר דלתיך בעדך חבי כמעט רגע עד יעבור זעם׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 26,
      "verse_start": 21,
      "verse_end": 21,
      "text": "כי הנה יהוה יצא ממקומו לפקד עון ישׁב הארץ עליו וגלתה הארץ את דמיה ולא תכסה עוד על הרוגיה׃",
      "info": ""
    }
  ]
}