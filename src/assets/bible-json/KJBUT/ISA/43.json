{
  "header": "",
  "footer": "",
  "language": "Hebrew",
  "verses": [
    {
      "book_id": "ISA",
      "book_name": "Isaiah",
      "chapter": 43,
      "verse_start": 1,
      "verse_end": 1,
      "text": "ועתה כה אמר יהוה בראך יעקב ויצרך ישׂראל אל תירא כי גאלתיך קראתי בשׁמך לי אתה׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 43,
      "verse_start": 2,
      "verse_end": 2,
      "text": "כי תעבר במים אתך אני ובנהרות לא ישׁטפוך כי תלך במו אשׁ לא תכוה ולהבה לא תבער׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 43,
      "verse_start": 3,
      "verse_end": 3,
      "text": "כי אני יהוה אלהיך קדושׁ ישׂראל מושׁיעך נתתי כפרך מצרים כושׁ וסבא תחתיך׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 43,
      "verse_start": 4,
      "verse_end": 4,
      "text": "מאשׁר יקרת בעיני נכבדת ואני אהבתיך ואתן אדם תחתיך ולאמים תחת נפשׁך׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 43,
      "verse_start": 5,
      "verse_end": 5,
      "text": "אל תירא כי אתך אני ממזרח אביא זרעך וממערב אקבצך׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 43,
      "verse_start": 6,
      "verse_end": 6,
      "text": "אמר לצפון תני ולתימן אל תכלאי הביאי בני מרחוק ובנותי מקצה הארץ׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 43,
      "verse_start": 7,
      "verse_end": 7,
      "text": "כל הנקרא בשׁמי ולכבודי בראתיו יצרתיו אף עשׂיתיו׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 43,
      "verse_start": 8,
      "verse_end": 8,
      "text": "הוציא עם עור ועינים ישׁ וחרשׁים ואזנים׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 43,
      "verse_start": 9,
      "verse_end": 9,
      "text": "כל הגוים נקבצו יחדו ויאספו לאמים מי בהם יגיד זאת וראשׁנות ישׁמיענו יתנו עדיהם ויצדקו וישׁמעו ויאמרו אמת׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 43,
      "verse_start": 10,
      "verse_end": 10,
      "text": "אתם עדי נאם יהוה ועבדי אשׁר בחרתי למען תדעו ותאמינו לי ותבינו כי אני הוא לפני לא נוצר אל ואחרי לא יהיה׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 43,
      "verse_start": 11,
      "verse_end": 11,
      "text": "אנכי אנכי יהוה ואין מבלעדי מושׁיע׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 43,
      "verse_start": 12,
      "verse_end": 12,
      "text": "אנכי הגדתי והושׁעתי והשׁמעתי ואין בכם זר ואתם עדי נאם יהוה ואני אל׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 43,
      "verse_start": 13,
      "verse_end": 13,
      "text": "גם מיום אני הוא ואין מידי מציל אפעל ומי ישׁיבנה׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 43,
      "verse_start": 14,
      "verse_end": 14,
      "text": "כה אמר יהוה גאלכם קדושׁ ישׂראל למענכם שׁלחתי בבלה והורדתי בריחים כלם וכשׂדים באניות רנתם׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 43,
      "verse_start": 15,
      "verse_end": 15,
      "text": "אני יהוה קדושׁכם בורא ישׂראל מלככם׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 43,
      "verse_start": 16,
      "verse_end": 16,
      "text": "כה אמר יהוה הנותן בים דרך ובמים עזים נתיבה׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 43,
      "verse_start": 17,
      "verse_end": 17,
      "text": "המוציא רכב וסוס חיל ועזוז יחדו ישׁכבו בל יקומו דעכו כפשׁתה כבו׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 43,
      "verse_start": 18,
      "verse_end": 18,
      "text": "אל תזכרו ראשׁנות וקדמניות אל תתבננו׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 43,
      "verse_start": 19,
      "verse_end": 19,
      "text": "הנני עשׂה חדשׁה עתה תצמח הלוא תדעוה אף אשׂים במדבר דרך בישׁמון נהרות׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 43,
      "verse_start": 20,
      "verse_end": 20,
      "text": "תכבדני חית השׂדה תנים ובנות יענה כי נתתי במדבר מים נהרות בישׁימן להשׁקות עמי בחירי׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 43,
      "verse_start": 21,
      "verse_end": 21,
      "text": "עם זו יצרתי לי תהלתי יספרו׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 43,
      "verse_start": 22,
      "verse_end": 22,
      "text": "ולא אתי קראת יעקב כי יגעת בי ישׂראל׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 43,
      "verse_start": 23,
      "verse_end": 23,
      "text": "לא הביאת לי שׂה עלתיך וזבחיך לא כבדתני לא העבדתיך במנחה ולא הוגעתיך בלבונה׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 43,
      "verse_start": 24,
      "verse_end": 24,
      "text": "לא קנית לי בכסף קנה וחלב זבחיך לא הרויתני אך העבדתני בחטאותיך הוגעתני בעונתיך׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 43,
      "verse_start": 25,
      "verse_end": 25,
      "text": "אנכי אנכי הוא מחה פשׁעיך למעני וחטאתיך לא אזכר׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 43,
      "verse_start": 26,
      "verse_end": 26,
      "text": "הזכירני נשׁפטה יחד ספר אתה למען תצדק׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 43,
      "verse_start": 27,
      "verse_end": 27,
      "text": "אביך הראשׁון חטא ומליציך פשׁעו׃",
      "info": ""
    },
    {
      "book_id": "ISA",
      "book_name": "Isaiah",
      "chapter": 43,
      "verse_start": 28,
      "verse_end": 28,
      "text": "ואחלל שׂרי קדשׁ ואתנה לחרם יעקב וישׂראל לגדופים׃",
      "info": ""
    }
  ]
}