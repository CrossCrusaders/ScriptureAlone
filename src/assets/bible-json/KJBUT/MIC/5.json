{
  "header": "",
  "footer": "",
  "language": "Hebrew",
  "verses": [
    {
      "book_id": "MIC",
      "book_name": "Micah",
      "chapter": 5,
      "verse_start": 1,
      "verse_end": 1,
      "text": "עתה תתגדדי בת גדוד מצור שׂם עלינו בשׁבט יכו על הלחי את שׁפט ישׂראל׃",
      "info": ""
    },
    {
      "book_id": "MIC",
      "book_name": "Micah",
      "chapter": 5,
      "verse_start": 2,
      "verse_end": 2,
      "text": "ואתה בית לחם אפרתה צעיר להיות באלפי יהודה ממך לי יצא להיות מושׁל בישׂראל ומוצאתיו מקדם מימי עולם׃",
      "info": ""
    },
    {
      "book_id": "MIC",
      "book_name": "Micah",
      "chapter": 5,
      "verse_start": 3,
      "verse_end": 3,
      "text": "לכן יתנם עד עת יולדה ילדה ויתר אחיו ישׁובון על בני ישׂראל׃",
      "info": ""
    },
    {
      "book_id": "MIC",
      "book_name": "Micah",
      "chapter": 5,
      "verse_start": 4,
      "verse_end": 4,
      "text": "ועמד ורעה בעז יהוה בגאון שׁם יהוה אלהיו וישׁבו כי עתה יגדל עד אפסי ארץ׃",
      "info": ""
    },
    {
      "book_id": "MIC",
      "book_name": "Micah",
      "chapter": 5,
      "verse_start": 5,
      "verse_end": 5,
      "text": "והיה זה שׁלום אשׁור כי יבוא בארצנו וכי ידרך בארמנתינו והקמנו עליו שׁבעה רעים ושׁמנה נסיכי אדם׃",
      "info": ""
    },
    {
      "book_id": "MIC",
      "book_name": "Micah",
      "chapter": 5,
      "verse_start": 6,
      "verse_end": 6,
      "text": "ורעו את ארץ אשׁור בחרב ואת ארץ נמרד בפתחיה והציל מאשׁור כי יבוא בארצנו וכי ידרך בגבולנו׃",
      "info": ""
    },
    {
      "book_id": "MIC",
      "book_name": "Micah",
      "chapter": 5,
      "verse_start": 7,
      "verse_end": 7,
      "text": "והיה שׁארית יעקב בקרב עמים רבים כטל מאת יהוה כרביבים עלי עשׂב אשׁר לא יקוה לאישׁ ולא ייחל לבני אדם׃",
      "info": ""
    },
    {
      "book_id": "MIC",
      "book_name": "Micah",
      "chapter": 5,
      "verse_start": 8,
      "verse_end": 8,
      "text": "והיה שׁארית יעקב בגוים בקרב עמים רבים כאריה בבהמות יער ככפיר בעדרי צאן אשׁר אם עבר ורמס וטרף ואין מציל׃",
      "info": ""
    },
    {
      "book_id": "MIC",
      "book_name": "Micah",
      "chapter": 5,
      "verse_start": 9,
      "verse_end": 9,
      "text": "תרם ידך על צריך וכל איביך יכרתו׃",
      "info": ""
    },
    {
      "book_id": "MIC",
      "book_name": "Micah",
      "chapter": 5,
      "verse_start": 10,
      "verse_end": 10,
      "text": "והיה ביום ההוא נאם יהוה והכרתי סוסיך מקרבך והאבדתי מרכבתיך׃",
      "info": ""
    },
    {
      "book_id": "MIC",
      "book_name": "Micah",
      "chapter": 5,
      "verse_start": 11,
      "verse_end": 11,
      "text": "והכרתי ערי ארצך והרסתי כל מבצריך׃",
      "info": ""
    },
    {
      "book_id": "MIC",
      "book_name": "Micah",
      "chapter": 5,
      "verse_start": 12,
      "verse_end": 12,
      "text": "והכרתי כשׁפים מידך ומעוננים לא יהיו׃",
      "info": ""
    },
    {
      "book_id": "MIC",
      "book_name": "Micah",
      "chapter": 5,
      "verse_start": 13,
      "verse_end": 13,
      "text": "והכרתי פסיליך ומצבותיך מקרבך ולא תשׁתחוה עוד למעשׂה ידיך׃",
      "info": ""
    },
    {
      "book_id": "MIC",
      "book_name": "Micah",
      "chapter": 5,
      "verse_start": 14,
      "verse_end": 14,
      "text": "ונתשׁתי אשׁיריך מקרבך והשׁמדתי עריך׃",
      "info": ""
    },
    {
      "book_id": "MIC",
      "book_name": "Micah",
      "chapter": 5,
      "verse_start": 15,
      "verse_end": 15,
      "text": "ועשׂיתי באף ובחמה נקם את הגוים אשׁר לא שׁמעו׃",
      "info": ""
    }
  ]
}