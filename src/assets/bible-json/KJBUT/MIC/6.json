{
  "header": "",
  "footer": "",
  "language": "Hebrew",
  "verses": [
    {
      "book_id": "MIC",
      "book_name": "Micah",
      "chapter": 6,
      "verse_start": 1,
      "verse_end": 1,
      "text": "שׁמעו נא את אשׁר יהוה אמר קום ריב את ההרים ותשׁמענה הגבעות קולך׃",
      "info": ""
    },
    {
      "book_id": "MIC",
      "book_name": "Micah",
      "chapter": 6,
      "verse_start": 2,
      "verse_end": 2,
      "text": "שׁמעו הרים את ריב יהוה והאתנים מסדי ארץ כי ריב ליהוה עם עמו ועם ישׂראל יתוכח׃",
      "info": ""
    },
    {
      "book_id": "MIC",
      "book_name": "Micah",
      "chapter": 6,
      "verse_start": 3,
      "verse_end": 3,
      "text": "עמי מה עשׂיתי לך ומה הלאתיך ענה׃",
      "info": ""
    },
    {
      "book_id": "MIC",
      "book_name": "Micah",
      "chapter": 6,
      "verse_start": 4,
      "verse_end": 4,
      "text": "כי העלתיך מארץ מצרים ומבית עבדים פדיתיך ואשׁלח לפניך את משׁה אהרן ומרים׃",
      "info": ""
    },
    {
      "book_id": "MIC",
      "book_name": "Micah",
      "chapter": 6,
      "verse_start": 5,
      "verse_end": 5,
      "text": "עמי זכר נא מה יעץ בלק מלך מואב ומה ענה אתו בלעם בן בעור מן השׁטים עד הגלגל למען דעת צדקות יהוה׃",
      "info": ""
    },
    {
      "book_id": "MIC",
      "book_name": "Micah",
      "chapter": 6,
      "verse_start": 6,
      "verse_end": 6,
      "text": "במה אקדם יהוה אכף לאלהי מרום האקדמנו בעולות בעגלים בני שׁנה׃",
      "info": ""
    },
    {
      "book_id": "MIC",
      "book_name": "Micah",
      "chapter": 6,
      "verse_start": 7,
      "verse_end": 7,
      "text": "הירצה יהוה באלפי אילים ברבבות נחלי שׁמן האתן בכורי פשׁעי פרי בטני חטאת נפשׁי׃",
      "info": ""
    },
    {
      "book_id": "MIC",
      "book_name": "Micah",
      "chapter": 6,
      "verse_start": 8,
      "verse_end": 8,
      "text": "הגיד לך אדם מה טוב ומה יהוה דורשׁ ממך כי אם עשׂות משׁפט ואהבת חסד והצנע לכת עם אלהיך׃",
      "info": ""
    },
    {
      "book_id": "MIC",
      "book_name": "Micah",
      "chapter": 6,
      "verse_start": 9,
      "verse_end": 9,
      "text": "קול יהוה לעיר יקרא ותושׁיה יראה שׁמך שׁמעו מטה ומי יעדה׃",
      "info": ""
    },
    {
      "book_id": "MIC",
      "book_name": "Micah",
      "chapter": 6,
      "verse_start": 10,
      "verse_end": 10,
      "text": "עוד האשׁ בית רשׁע אצרות רשׁע ואיפת רזון זעומה׃",
      "info": ""
    },
    {
      "book_id": "MIC",
      "book_name": "Micah",
      "chapter": 6,
      "verse_start": 11,
      "verse_end": 11,
      "text": "האזכה במאזני רשׁע ובכיס אבני מרמה׃",
      "info": ""
    },
    {
      "book_id": "MIC",
      "book_name": "Micah",
      "chapter": 6,
      "verse_start": 12,
      "verse_end": 12,
      "text": "אשׁר עשׁיריה מלאו חמס וישׁביה דברו שׁקר ולשׁונם רמיה בפיהם׃",
      "info": ""
    },
    {
      "book_id": "MIC",
      "book_name": "Micah",
      "chapter": 6,
      "verse_start": 13,
      "verse_end": 13,
      "text": "וגם אני החליתי הכותך השׁמם על חטאתך׃",
      "info": ""
    },
    {
      "book_id": "MIC",
      "book_name": "Micah",
      "chapter": 6,
      "verse_start": 14,
      "verse_end": 14,
      "text": "אתה תאכל ולא תשׂבע וישׁחך בקרבך ותסג ולא תפליט ואשׁר תפלט לחרב אתן׃",
      "info": ""
    },
    {
      "book_id": "MIC",
      "book_name": "Micah",
      "chapter": 6,
      "verse_start": 15,
      "verse_end": 15,
      "text": "אתה תזרע ולא תקצור אתה תדרך זית ולא תסוך שׁמן ותירושׁ ולא תשׁתה יין׃",
      "info": ""
    },
    {
      "book_id": "MIC",
      "book_name": "Micah",
      "chapter": 6,
      "verse_start": 16,
      "verse_end": 16,
      "text": "וישׁתמר חקות עמרי וכל מעשׂה בית אחאב ותלכו במעצותם למען תתי אתך לשׁמה וישׁביה לשׁרקה וחרפת עמי תשׂאו׃",
      "info": ""
    }
  ]
}