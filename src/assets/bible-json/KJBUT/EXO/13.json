{
  "header": "",
  "footer": "",
  "language": "Hebrew",
  "verses": [
    {
      "book_id": "EXO",
      "book_name": "Exodus",
      "chapter": 13,
      "verse_start": 1,
      "verse_end": 1,
      "text": "וידבר יהוה אל משׁה לאמר׃",
      "info": ""
    },
    {
      "book_id": "EXO",
      "book_name": "Exodus",
      "chapter": 13,
      "verse_start": 2,
      "verse_end": 2,
      "text": "קדשׁ לי כל בכור פטר כל רחם בבני ישׂראל באדם ובבהמה לי הוא׃",
      "info": ""
    },
    {
      "book_id": "EXO",
      "book_name": "Exodus",
      "chapter": 13,
      "verse_start": 3,
      "verse_end": 3,
      "text": "ויאמר משׁה אל העם זכור את היום הזה אשׁר יצאתם ממצרים מבית עבדים כי בחזק יד הוציא יהוה אתכם מזה ולא יאכל חמץ׃",
      "info": ""
    },
    {
      "book_id": "EXO",
      "book_name": "Exodus",
      "chapter": 13,
      "verse_start": 4,
      "verse_end": 4,
      "text": "היום אתם יצאים בחדשׁ האביב׃",
      "info": ""
    },
    {
      "book_id": "EXO",
      "book_name": "Exodus",
      "chapter": 13,
      "verse_start": 5,
      "verse_end": 5,
      "text": "והיה כי יביאך יהוה אל ארץ הכנעני והחתי והאמרי והחוי והיבוסי אשׁר נשׁבע לאבתיך לתת לך ארץ זבת חלב ודבשׁ ועבדת את העבדה הזאת בחדשׁ הזה׃",
      "info": ""
    },
    {
      "book_id": "EXO",
      "book_name": "Exodus",
      "chapter": 13,
      "verse_start": 6,
      "verse_end": 6,
      "text": "שׁבעת ימים תאכל מצת וביום השׁביעי חג ליהוה׃",
      "info": ""
    },
    {
      "book_id": "EXO",
      "book_name": "Exodus",
      "chapter": 13,
      "verse_start": 7,
      "verse_end": 7,
      "text": "מצות יאכל את שׁבעת הימים ולא יראה לך חמץ ולא יראה לך שׂאר בכל גבלך׃",
      "info": ""
    },
    {
      "book_id": "EXO",
      "book_name": "Exodus",
      "chapter": 13,
      "verse_start": 8,
      "verse_end": 8,
      "text": "והגדת לבנך ביום ההוא לאמר בעבור זה עשׂה יהוה לי בצאתי ממצרים׃",
      "info": ""
    },
    {
      "book_id": "EXO",
      "book_name": "Exodus",
      "chapter": 13,
      "verse_start": 9,
      "verse_end": 9,
      "text": "והיה לך לאות על ידך ולזכרון בין עיניך למען תהיה תורת יהוה בפיך כי ביד חזקה הוצאך יהוה ממצרים׃",
      "info": ""
    },
    {
      "book_id": "EXO",
      "book_name": "Exodus",
      "chapter": 13,
      "verse_start": 10,
      "verse_end": 10,
      "text": "ושׁמרת את החקה הזאת למועדה מימים ימימה׃",
      "info": ""
    },
    {
      "book_id": "EXO",
      "book_name": "Exodus",
      "chapter": 13,
      "verse_start": 11,
      "verse_end": 11,
      "text": "והיה כי יבאך יהוה אל ארץ הכנעני כאשׁר נשׁבע לך ולאבתיך ונתנה׃",
      "info": ""
    },
    {
      "book_id": "EXO",
      "book_name": "Exodus",
      "chapter": 13,
      "verse_start": 12,
      "verse_end": 12,
      "text": "והעברת כל פטר רחם ליהוה וכל פטר שׁגר בהמה אשׁר יהיה לך הזכרים ליהוה׃",
      "info": ""
    },
    {
      "book_id": "EXO",
      "book_name": "Exodus",
      "chapter": 13,
      "verse_start": 13,
      "verse_end": 13,
      "text": "וכל פטר חמר תפדה בשׂה ואם לא תפדה וערפתו וכל בכור אדם בבניך תפדה׃",
      "info": ""
    },
    {
      "book_id": "EXO",
      "book_name": "Exodus",
      "chapter": 13,
      "verse_start": 14,
      "verse_end": 14,
      "text": "והיה כי ישׁאלך בנך מחר לאמר מה זאת ואמרת אליו בחזק יד הוציאנו יהוה ממצרים מבית עבדים׃",
      "info": ""
    },
    {
      "book_id": "EXO",
      "book_name": "Exodus",
      "chapter": 13,
      "verse_start": 15,
      "verse_end": 15,
      "text": "ויהי כי הקשׁה פרעה לשׁלחנו ויהרג יהוה כל בכור בארץ מצרים מבכר אדם ועד בכור בהמה על כן אני זבח ליהוה כל פטר רחם הזכרים וכל בכור בני אפדה׃",
      "info": ""
    },
    {
      "book_id": "EXO",
      "book_name": "Exodus",
      "chapter": 13,
      "verse_start": 16,
      "verse_end": 16,
      "text": "והיה לאות על ידכה ולטוטפת בין עיניך כי בחזק יד הוציאנו יהוה ממצרים׃",
      "info": ""
    },
    {
      "book_id": "EXO",
      "book_name": "Exodus",
      "chapter": 13,
      "verse_start": 17,
      "verse_end": 17,
      "text": "ויהי בשׁלח פרעה את העם ולא נחם אלהים דרך ארץ פלשׁתים כי קרוב הוא כי אמר אלהים פן ינחם העם בראתם מלחמה ושׁבו מצרימה׃",
      "info": ""
    },
    {
      "book_id": "EXO",
      "book_name": "Exodus",
      "chapter": 13,
      "verse_start": 18,
      "verse_end": 18,
      "text": "ויסב אלהים את העם דרך המדבר ים סוף וחמשׁים עלו בני ישׂראל מארץ מצרים׃",
      "info": ""
    },
    {
      "book_id": "EXO",
      "book_name": "Exodus",
      "chapter": 13,
      "verse_start": 19,
      "verse_end": 19,
      "text": "ויקח משׁה את עצמות יוסף עמו כי השׁבע השׁביע את בני ישׂראל לאמר פקד יפקד אלהים אתכם והעליתם את עצמתי מזה אתכם׃",
      "info": ""
    },
    {
      "book_id": "EXO",
      "book_name": "Exodus",
      "chapter": 13,
      "verse_start": 20,
      "verse_end": 20,
      "text": "ויסעו מסכת ויחנו באתם בקצה המדבר׃",
      "info": ""
    },
    {
      "book_id": "EXO",
      "book_name": "Exodus",
      "chapter": 13,
      "verse_start": 21,
      "verse_end": 21,
      "text": "ויהוה הלך לפניהם יומם בעמוד ענן לנחתם הדרך ולילה בעמוד אשׁ להאיר להם ללכת יומם ולילה׃",
      "info": ""
    },
    {
      "book_id": "EXO",
      "book_name": "Exodus",
      "chapter": 13,
      "verse_start": 22,
      "verse_end": 22,
      "text": "לא ימישׁ עמוד הענן יומם ועמוד האשׁ לילה לפני העם׃",
      "info": ""
    }
  ]
}