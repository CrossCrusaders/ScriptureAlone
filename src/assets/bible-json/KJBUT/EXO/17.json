{
  "header": "",
  "footer": "",
  "language": "Hebrew",
  "verses": [
    {
      "book_id": "EXO",
      "book_name": "Exodus",
      "chapter": 17,
      "verse_start": 1,
      "verse_end": 1,
      "text": "ויסעו כל עדת בני ישׂראל ממדבר סין למסעיהם על פי יהוה ויחנו ברפידים ואין מים לשׁתת העם׃",
      "info": ""
    },
    {
      "book_id": "EXO",
      "book_name": "Exodus",
      "chapter": 17,
      "verse_start": 2,
      "verse_end": 2,
      "text": "וירב העם עם משׁה ויאמרו תנו לנו מים ונשׁתה ויאמר להם משׁה מה תריבון עמדי מה תנסון את יהוה׃",
      "info": ""
    },
    {
      "book_id": "EXO",
      "book_name": "Exodus",
      "chapter": 17,
      "verse_start": 3,
      "verse_end": 3,
      "text": "ויצמא שׁם העם למים וילן העם על משׁה ויאמר למה זה העליתנו ממצרים להמית אתי ואת בני ואת מקני בצמא׃",
      "info": ""
    },
    {
      "book_id": "EXO",
      "book_name": "Exodus",
      "chapter": 17,
      "verse_start": 4,
      "verse_end": 4,
      "text": "ויצעק משׁה אל יהוה לאמר מה אעשׂה לעם הזה עוד מעט וסקלני׃",
      "info": ""
    },
    {
      "book_id": "EXO",
      "book_name": "Exodus",
      "chapter": 17,
      "verse_start": 5,
      "verse_end": 5,
      "text": "ויאמר יהוה אל משׁה עבר לפני העם וקח אתך מזקני ישׂראל ומטך אשׁר הכית בו את היאר קח בידך והלכת׃",
      "info": ""
    },
    {
      "book_id": "EXO",
      "book_name": "Exodus",
      "chapter": 17,
      "verse_start": 6,
      "verse_end": 6,
      "text": "הנני עמד לפניך שׁם על הצור בחרב והכית בצור ויצאו ממנו מים ושׁתה העם ויעשׂ כן משׁה לעיני זקני ישׂראל׃",
      "info": ""
    },
    {
      "book_id": "EXO",
      "book_name": "Exodus",
      "chapter": 17,
      "verse_start": 7,
      "verse_end": 7,
      "text": "ויקרא שׁם המקום מסה ומריבה על ריב בני ישׂראל ועל נסתם את יהוה לאמר הישׁ יהוה בקרבנו אם אין׃",
      "info": ""
    },
    {
      "book_id": "EXO",
      "book_name": "Exodus",
      "chapter": 17,
      "verse_start": 8,
      "verse_end": 8,
      "text": "ויבא עמלק וילחם עם ישׂראל ברפידם׃",
      "info": ""
    },
    {
      "book_id": "EXO",
      "book_name": "Exodus",
      "chapter": 17,
      "verse_start": 9,
      "verse_end": 9,
      "text": "ויאמר משׁה אל יהושׁע בחר לנו אנשׁים וצא הלחם בעמלק מחר אנכי נצב על ראשׁ הגבעה ומטה האלהים בידי׃",
      "info": ""
    },
    {
      "book_id": "EXO",
      "book_name": "Exodus",
      "chapter": 17,
      "verse_start": 10,
      "verse_end": 10,
      "text": "ויעשׂ יהושׁע כאשׁר אמר לו משׁה להלחם בעמלק ומשׁה אהרן וחור עלו ראשׁ הגבעה׃",
      "info": ""
    },
    {
      "book_id": "EXO",
      "book_name": "Exodus",
      "chapter": 17,
      "verse_start": 11,
      "verse_end": 11,
      "text": "והיה כאשׁר ירים משׁה ידו וגבר ישׂראל וכאשׁר יניח ידו וגבר עמלק׃",
      "info": ""
    },
    {
      "book_id": "EXO",
      "book_name": "Exodus",
      "chapter": 17,
      "verse_start": 12,
      "verse_end": 12,
      "text": "וידי משׁה כבדים ויקחו אבן וישׂימו תחתיו וישׁב עליה ואהרן וחור תמכו בידיו מזה אחד ומזה אחד ויהי ידיו אמונה עד בא השׁמשׁ׃",
      "info": ""
    },
    {
      "book_id": "EXO",
      "book_name": "Exodus",
      "chapter": 17,
      "verse_start": 13,
      "verse_end": 13,
      "text": "ויחלשׁ יהושׁע את עמלק ואת עמו לפי חרב׃",
      "info": ""
    },
    {
      "book_id": "EXO",
      "book_name": "Exodus",
      "chapter": 17,
      "verse_start": 14,
      "verse_end": 14,
      "text": "ויאמר יהוה אל משׁה כתב זאת זכרון בספר ושׂים באזני יהושׁע כי מחה אמחה את זכר עמלק מתחת השׁמים׃",
      "info": ""
    },
    {
      "book_id": "EXO",
      "book_name": "Exodus",
      "chapter": 17,
      "verse_start": 15,
      "verse_end": 15,
      "text": "ויבן משׁה מזבח ויקרא שׁמו יהוה נסי׃",
      "info": ""
    },
    {
      "book_id": "EXO",
      "book_name": "Exodus",
      "chapter": 17,
      "verse_start": 16,
      "verse_end": 16,
      "text": "ויאמר כי יד על כס יה מלחמה ליהוה בעמלק מדר דר׃",
      "info": ""
    }
  ]
}