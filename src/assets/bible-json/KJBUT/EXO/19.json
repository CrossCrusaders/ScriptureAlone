{
  "header": "",
  "footer": "",
  "language": "Hebrew",
  "verses": [
    {
      "book_id": "EXO",
      "book_name": "Exodus",
      "chapter": 19,
      "verse_start": 1,
      "verse_end": 1,
      "text": "בחדשׁ השׁלישׁי לצאת בני ישׂראל מארץ מצרים ביום הזה באו מדבר סיני׃",
      "info": ""
    },
    {
      "book_id": "EXO",
      "book_name": "Exodus",
      "chapter": 19,
      "verse_start": 2,
      "verse_end": 2,
      "text": "ויסעו מרפידים ויבאו מדבר סיני ויחנו במדבר ויחן שׁם ישׂראל נגד ההר׃",
      "info": ""
    },
    {
      "book_id": "EXO",
      "book_name": "Exodus",
      "chapter": 19,
      "verse_start": 3,
      "verse_end": 3,
      "text": "ומשׁה עלה אל האלהים ויקרא אליו יהוה מן ההר לאמר כה תאמר לבית יעקב ותגיד לבני ישׂראל׃",
      "info": ""
    },
    {
      "book_id": "EXO",
      "book_name": "Exodus",
      "chapter": 19,
      "verse_start": 4,
      "verse_end": 4,
      "text": "אתם ראיתם אשׁר עשׂיתי למצרים ואשׂא אתכם על כנפי נשׁרים ואבא אתכם אלי׃",
      "info": ""
    },
    {
      "book_id": "EXO",
      "book_name": "Exodus",
      "chapter": 19,
      "verse_start": 5,
      "verse_end": 5,
      "text": "ועתה אם שׁמוע תשׁמעו בקלי ושׁמרתם את בריתי והייתם לי סגלה מכל העמים כי לי כל הארץ׃",
      "info": ""
    },
    {
      "book_id": "EXO",
      "book_name": "Exodus",
      "chapter": 19,
      "verse_start": 6,
      "verse_end": 6,
      "text": "ואתם תהיו לי ממלכת כהנים וגוי קדושׁ אלה הדברים אשׁר תדבר אל בני ישׂראל׃",
      "info": ""
    },
    {
      "book_id": "EXO",
      "book_name": "Exodus",
      "chapter": 19,
      "verse_start": 7,
      "verse_end": 7,
      "text": "ויבא משׁה ויקרא לזקני העם וישׂם לפניהם את כל הדברים האלה אשׁר צוהו יהוה׃",
      "info": ""
    },
    {
      "book_id": "EXO",
      "book_name": "Exodus",
      "chapter": 19,
      "verse_start": 8,
      "verse_end": 8,
      "text": "ויענו כל העם יחדו ויאמרו כל אשׁר דבר יהוה נעשׂה וישׁב משׁה את דברי העם אל יהוה׃",
      "info": ""
    },
    {
      "book_id": "EXO",
      "book_name": "Exodus",
      "chapter": 19,
      "verse_start": 9,
      "verse_end": 9,
      "text": "ויאמר יהוה אל משׁה הנה אנכי בא אליך בעב הענן בעבור ישׁמע העם בדברי עמך וגם בך יאמינו לעולם ויגד משׁה את דברי העם אל יהוה׃",
      "info": ""
    },
    {
      "book_id": "EXO",
      "book_name": "Exodus",
      "chapter": 19,
      "verse_start": 10,
      "verse_end": 10,
      "text": "ויאמר יהוה אל משׁה לך אל העם וקדשׁתם היום ומחר וכבסו שׂמלתם׃",
      "info": ""
    },
    {
      "book_id": "EXO",
      "book_name": "Exodus",
      "chapter": 19,
      "verse_start": 11,
      "verse_end": 11,
      "text": "והיו נכנים ליום השׁלישׁי כי ביום השׁלשׁי ירד יהוה לעיני כל העם על הר סיני׃",
      "info": ""
    },
    {
      "book_id": "EXO",
      "book_name": "Exodus",
      "chapter": 19,
      "verse_start": 12,
      "verse_end": 12,
      "text": "והגבלת את העם סביב לאמר השׁמרו לכם עלות בהר ונגע בקצהו כל הנגע בהר מות יומת׃",
      "info": ""
    },
    {
      "book_id": "EXO",
      "book_name": "Exodus",
      "chapter": 19,
      "verse_start": 13,
      "verse_end": 13,
      "text": "לא תגע בו יד כי סקול יסקל או ירה יירה אם בהמה אם אישׁ לא יחיה במשׁך היבל המה יעלו בהר׃",
      "info": ""
    },
    {
      "book_id": "EXO",
      "book_name": "Exodus",
      "chapter": 19,
      "verse_start": 14,
      "verse_end": 14,
      "text": "וירד משׁה מן ההר אל העם ויקדשׁ את העם ויכבסו שׂמלתם׃",
      "info": ""
    },
    {
      "book_id": "EXO",
      "book_name": "Exodus",
      "chapter": 19,
      "verse_start": 15,
      "verse_end": 15,
      "text": "ויאמר אל העם היו נכנים לשׁלשׁת ימים אל תגשׁו אל אשׁה׃",
      "info": ""
    },
    {
      "book_id": "EXO",
      "book_name": "Exodus",
      "chapter": 19,
      "verse_start": 16,
      "verse_end": 16,
      "text": "ויהי ביום השׁלישׁי בהית הבקר ויהי קלת וברקים וענן כבד על ההר וקל שׁפר חזק מאד ויחרד כל העם אשׁר במחנה׃",
      "info": ""
    },
    {
      "book_id": "EXO",
      "book_name": "Exodus",
      "chapter": 19,
      "verse_start": 17,
      "verse_end": 17,
      "text": "ויוצא משׁה את העם לקראת האלהים מן המחנה ויתיצבו בתחתית ההר׃",
      "info": ""
    },
    {
      "book_id": "EXO",
      "book_name": "Exodus",
      "chapter": 19,
      "verse_start": 18,
      "verse_end": 18,
      "text": "והר סיני עשׁן כלו מפני אשׁר ירד עליו יהוה באשׁ ויעל עשׁנו כעשׁן הכבשׁן ויחרד כל ההר מאד׃",
      "info": ""
    },
    {
      "book_id": "EXO",
      "book_name": "Exodus",
      "chapter": 19,
      "verse_start": 19,
      "verse_end": 19,
      "text": "ויהי קול השׁפר הולך וחזק מאד משׁה ידבר והאלהים יעננו בקול׃",
      "info": ""
    },
    {
      "book_id": "EXO",
      "book_name": "Exodus",
      "chapter": 19,
      "verse_start": 20,
      "verse_end": 20,
      "text": "וירד יהוה על הר סיני אל ראשׁ ההר ויקרא יהוה למשׁה אל ראשׁ ההר ויעל משׁה׃",
      "info": ""
    },
    {
      "book_id": "EXO",
      "book_name": "Exodus",
      "chapter": 19,
      "verse_start": 21,
      "verse_end": 21,
      "text": "ויאמר יהוה אל משׁה רד העד בעם פן יהרסו אל יהוה לראות ונפל ממנו רב׃",
      "info": ""
    },
    {
      "book_id": "EXO",
      "book_name": "Exodus",
      "chapter": 19,
      "verse_start": 22,
      "verse_end": 22,
      "text": "וגם הכהנים הנגשׁים אל יהוה יתקדשׁו פן יפרץ בהם יהוה׃",
      "info": ""
    },
    {
      "book_id": "EXO",
      "book_name": "Exodus",
      "chapter": 19,
      "verse_start": 23,
      "verse_end": 23,
      "text": "ויאמר משׁה אל יהוה לא יוכל העם לעלת אל הר סיני כי אתה העדתה בנו לאמר הגבל את ההר וקדשׁתו׃",
      "info": ""
    },
    {
      "book_id": "EXO",
      "book_name": "Exodus",
      "chapter": 19,
      "verse_start": 24,
      "verse_end": 24,
      "text": "ויאמר אליו יהוה לך רד ועלית אתה ואהרן עמך והכהנים והעם אל יהרסו לעלת אל יהוה פן יפרץ׃",
      "info": ""
    },
    {
      "book_id": "EXO",
      "book_name": "Exodus",
      "chapter": 19,
      "verse_start": 25,
      "verse_end": 25,
      "text": "וירד משׁה אל העם ויאמר אלהם׃",
      "info": ""
    }
  ]
}