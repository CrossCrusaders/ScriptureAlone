{
  "header": "",
  "footer": "",
  "language": "Hebrew",
  "verses": [
    {
      "book_id": "EXO",
      "book_name": "Exodus",
      "chapter": 29,
      "verse_start": 1,
      "verse_end": 1,
      "text": "וזה הדבר אשׁר תעשׂה להם לקדשׁ אתם לכהן לי לקח פר אחד בן בקר ואילם שׁנים תמימם׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 2,
      "verse_end": 2,
      "text": "ולחם מצות וחלת מצת בלולת בשׁמן ורקיקי מצות משׁחים בשׁמן סלת חטים תעשׂה אתם׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 3,
      "verse_end": 3,
      "text": "ונתת אותם על סל אחד והקרבת אתם בסל ואת הפר ואת שׁני האילם׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 4,
      "verse_end": 4,
      "text": "ואת אהרן ואת בניו תקריב אל פתח אהל מועד ורחצת אתם במים׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 5,
      "verse_end": 5,
      "text": "ולקחת את הבגדים והלבשׁת את אהרן את הכתנת ואת מעיל האפד ואת האפד ואת החשׁן ואפדת לו בחשׁב האפד׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 6,
      "verse_end": 6,
      "text": "ושׂמת המצנפת על ראשׁו ונתת את נזר הקדשׁ על המצנפת׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 7,
      "verse_end": 7,
      "text": "ולקחת את שׁמן המשׁחה ויצקת על ראשׁו ומשׁחת אתו׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 8,
      "verse_end": 8,
      "text": "ואת בניו תקריב והלבשׁתם כתנת׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 9,
      "verse_end": 9,
      "text": "וחגרת אתם אבנט אהרן ובניו וחבשׁת להם מגבעת והיתה להם כהנה לחקת עולם ומלאת יד אהרן ויד בניו׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 10,
      "verse_end": 10,
      "text": "והקרבת את הפר לפני אהל מועד וסמך אהרן ובניו את ידיהם על ראשׁ הפר׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 11,
      "verse_end": 11,
      "text": "ושׁחטת את הפר לפני יהוה פתח אהל מועד׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 12,
      "verse_end": 12,
      "text": "ולקחת מדם הפר ונתתה על קרנת המזבח באצבעך ואת כל הדם תשׁפך אל יסוד המזבח׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 13,
      "verse_end": 13,
      "text": "ולקחת את כל החלב המכסה את הקרב ואת היתרת על הכבד ואת שׁתי הכלית ואת החלב אשׁר עליהן והקטרת המזבחה׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 14,
      "verse_end": 14,
      "text": "ואת בשׂר הפר ואת ערו ואת פרשׁו תשׂרף באשׁ מחוץ למחנה חטאת הוא׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 15,
      "verse_end": 15,
      "text": "ואת האיל האחד תקח וסמכו אהרן ובניו את ידיהם על ראשׁ האיל׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 16,
      "verse_end": 16,
      "text": "ושׁחטת את האיל ולקחת את דמו וזרקת על המזבח סביב׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 17,
      "verse_end": 17,
      "text": "ואת האיל תנתח לנתחיו ורחצת קרבו וכרעיו ונתת על נתחיו ועל ראשׁו׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 18,
      "verse_end": 18,
      "text": "והקטרת את כל האיל המזבחה עלה הוא ליהוה ריח ניחוח אשׁה ליהוה הוא׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 19,
      "verse_end": 19,
      "text": "ולקחת את האיל השׁני וסמך אהרן ובניו את ידיהם על ראשׁ האיל׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 20,
      "verse_end": 20,
      "text": "ושׁחטת את האיל ולקחת מדמו ונתתה על תנוך אזן אהרן ועל תנוך אזן בניו הימנית ועל בהן ידם הימנית ועל בהן רגלם הימנית וזרקת את הדם על המזבח סביב׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 21,
      "verse_end": 21,
      "text": "ולקחת מן הדם אשׁר על המזבח ומשׁמן המשׁחה והזית על אהרן ועל בגדיו ועל בניו ועל בגדי בניו אתו וקדשׁ הוא ובגדיו ובניו ובגדי בניו אתו׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 22,
      "verse_end": 22,
      "text": "ולקחת מן האיל החלב והאליה ואת החלב המכסה את הקרב ואת יתרת הכבד ואת שׁתי הכלית ואת החלב אשׁר עליהן ואת שׁוק הימין כי איל מלאים הוא׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 23,
      "verse_end": 23,
      "text": "וככר לחם אחת וחלת לחם שׁמן אחת ורקיק אחד מסל המצות אשׁר לפני יהוה׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 24,
      "verse_end": 24,
      "text": "ושׂמת הכל על כפי אהרן ועל כפי בניו והנפת אתם תנופה לפני יהוה׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 25,
      "verse_end": 25,
      "text": "ולקחת אתם מידם והקטרת המזבחה על העלה לריח ניחוח לפני יהוה אשׁה הוא ליהוה׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 26,
      "verse_end": 26,
      "text": "ולקחת את החזה מאיל המלאים אשׁר לאהרן והנפת אתו תנופה לפני יהוה והיה לך למנה׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 27,
      "verse_end": 27,
      "text": "וקדשׁת את חזה התנופה ואת שׁוק התרומה אשׁר הונף ואשׁר הורם מאיל המלאים מאשׁר לאהרן ומאשׁר לבניו׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 28,
      "verse_end": 28,
      "text": "והיה לאהרן ולבניו לחק עולם מאת בני ישׂראל כי תרומה הוא ותרומה יהיה מאת בני ישׂראל מזבחי שׁלמיהם תרומתם ליהוה׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 29,
      "verse_end": 29,
      "text": "ובגדי הקדשׁ אשׁר לאהרן יהיו לבניו אחריו למשׁחה בהם ולמלא בם את ידם׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 30,
      "verse_end": 30,
      "text": "שׁבעת ימים ילבשׁם הכהן תחתיו מבניו אשׁר יבא אל אהל מועד לשׁרת בקדשׁ׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 31,
      "verse_end": 31,
      "text": "ואת איל המלאים תקח ובשׁלת את בשׂרו במקם קדשׁ׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 32,
      "verse_end": 32,
      "text": "ואכל אהרן ובניו את בשׂר האיל ואת הלחם אשׁר בסל פתח אהל מועד׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 33,
      "verse_end": 33,
      "text": "ואכלו אתם אשׁר כפר בהם למלא את ידם לקדשׁ אתם וזר לא יאכל כי קדשׁ הם׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 34,
      "verse_end": 34,
      "text": "ואם יותר מבשׂר המלאים ומן הלחם עד הבקר ושׂרפת את הנותר באשׁ לא יאכל כי קדשׁ הוא׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 35,
      "verse_end": 35,
      "text": "ועשׂית לאהרן ולבניו ככה ככל אשׁר צויתי אתכה שׁבעת ימים תמלא ידם׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 36,
      "verse_end": 36,
      "text": "ופר חטאת תעשׂה ליום על הכפרים וחטאת על המזבח בכפרך עליו ומשׁחת אתו לקדשׁו׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 37,
      "verse_end": 37,
      "text": "שׁבעת ימים תכפר על המזבח וקדשׁת אתו והיה המזבח קדשׁ קדשׁים כל הנגע במזבח יקדשׁ׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 38,
      "verse_end": 38,
      "text": "וזה אשׁר תעשׂה על המזבח כבשׂים בני שׁנה שׁנים ליום תמיד׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 39,
      "verse_end": 39,
      "text": "את הכבשׂ האחד תעשׂה בבקר ואת הכבשׂ השׁני תעשׂה בין הערבים׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 40,
      "verse_end": 40,
      "text": "ועשׂרן סלת בלול בשׁמן כתית רבע ההין ונסך רביעת ההין יין לכבשׂ האחד׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 41,
      "verse_end": 41,
      "text": "ואת הכבשׂ השׁני תעשׂה בין הערבים כמנחת הבקר וכנסכה תעשׂה לה לריח ניחח אשׁה ליהוה׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 42,
      "verse_end": 42,
      "text": "עלת תמיד לדרתיכם פתח אהל מועד לפני יהוה אשׁר אועד לכם שׁמה לדבר אליך שׁם׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 43,
      "verse_end": 43,
      "text": "ונעדתי שׁמה לבני ישׂראל ונקדשׁ בכבדי׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 44,
      "verse_end": 44,
      "text": "וקדשׁתי את אהל מועד ואת המזבח ואת אהרן ואת בניו אקדשׁ לכהן׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 45,
      "verse_end": 45,
      "text": "ושׁכנתי בתוך בני ישׂראל והייתי להם לאלהים׃",
      "info": ""
    },
    {
      "book_id": "EXO",
      "book_name": "Exodus",
      "chapter": 29,
      "verse_start": 46,
      "verse_end": 46,
      "text": "וידעו כי אני יהוה אלהיהם אשׁר הוצאתי אתם מארץ מצרים לשׁכני בתוכם אני יהוה אלהיהם׃",
      "info": ""
    }
  ]
}