{
  "header": "",
  "footer": "",
  "language": "Hebrew",
  "verses": [
    {
      "book_id": "EXO",
      "book_name": "Exodus",
      "chapter": 23,
      "verse_start": 1,
      "verse_end": 1,
      "text": "לא תשׂא שׁמע שׁוא אל תשׁת ידך עם רשׁע להית עד חמס׃",
      "info": ""
    },
    {
      "book_id": "EXO",
      "book_name": "Exodus",
      "chapter": 23,
      "verse_start": 2,
      "verse_end": 2,
      "text": "לא תהיה אחרי רבים לרעת ולא תענה על רב לנטת אחרי רבים להטת׃",
      "info": ""
    },
    {
      "book_id": "EXO",
      "book_name": "Exodus",
      "chapter": 23,
      "verse_start": 3,
      "verse_end": 3,
      "text": "ודל לא תהדר בריבו׃",
      "info": ""
    },
    {
      "book_id": "EXO",
      "book_name": "Exodus",
      "chapter": 23,
      "verse_start": 4,
      "verse_end": 4,
      "text": "כי תפגע שׁור איבך או חמרו תעה השׁב תשׁיבנו׃",
      "info": ""
    },
    {
      "book_id": "EXO",
      "book_name": "Exodus",
      "chapter": 23,
      "verse_start": 5,
      "verse_end": 5,
      "text": "כי תראה חמור שׂנאך רבץ תחת משׂאו וחדלת מעזב לו עזב תעזב עמו׃",
      "info": ""
    },
    {
      "book_id": "EXO",
      "book_name": "Exodus",
      "chapter": 23,
      "verse_start": 6,
      "verse_end": 6,
      "text": "לא תטה משׁפט אבינך בריבו׃",
      "info": ""
    },
    {
      "book_id": "EXO",
      "book_name": "Exodus",
      "chapter": 23,
      "verse_start": 7,
      "verse_end": 7,
      "text": "מדבר שׁקר תרחק ונקי וצדיק אל תהרג כי לא אצדיק רשׁע׃",
      "info": ""
    },
    {
      "book_id": "EXO",
      "book_name": "Exodus",
      "chapter": 23,
      "verse_start": 8,
      "verse_end": 8,
      "text": "ושׁחד לא תקח כי השׁחד יעור פקחים ויסלף דברי צדיקים׃",
      "info": ""
    },
    {
      "book_id": "EXO",
      "book_name": "Exodus",
      "chapter": 23,
      "verse_start": 9,
      "verse_end": 9,
      "text": "וגר לא תלחץ ואתם ידעתם את נפשׁ הגר כי גרים הייתם בארץ מצרים׃",
      "info": ""
    },
    {
      "book_id": "EXO",
      "book_name": "Exodus",
      "chapter": 23,
      "verse_start": 10,
      "verse_end": 10,
      "text": "ושׁשׁ שׁנים תזרע את ארצך ואספת את תבואתה׃",
      "info": ""
    },
    {
      "book_id": "EXO",
      "book_name": "Exodus",
      "chapter": 23,
      "verse_start": 11,
      "verse_end": 11,
      "text": "והשׁביעת תשׁמטנה ונטשׁתה ואכלו אביני עמך ויתרם תאכל חית השׂדה כן תעשׂה לכרמך לזיתך׃",
      "info": ""
    },
    {
      "book_id": "EXO",
      "book_name": "Exodus",
      "chapter": 23,
      "verse_start": 12,
      "verse_end": 12,
      "text": "שׁשׁת ימים תעשׂה מעשׂיך וביום השׁביעי תשׁבת למען ינוח שׁורך וחמרך וינפשׁ בן אמתך והגר׃",
      "info": ""
    },
    {
      "book_id": "EXO",
      "book_name": "Exodus",
      "chapter": 23,
      "verse_start": 13,
      "verse_end": 13,
      "text": "ובכל אשׁר אמרתי אליכם תשׁמרו ושׁם אלהים אחרים לא תזכירו לא ישׁמע על פיך׃",
      "info": ""
    },
    {
      "book_id": "EXO",
      "book_name": "Exodus",
      "chapter": 23,
      "verse_start": 14,
      "verse_end": 14,
      "text": "שׁלשׁ רגלים תחג לי בשׁנה׃",
      "info": ""
    },
    {
      "book_id": "EXO",
      "book_name": "Exodus",
      "chapter": 23,
      "verse_start": 15,
      "verse_end": 15,
      "text": "את חג המצות תשׁמר שׁבעת ימים תאכל מצות כאשׁר צויתך למועד חדשׁ האביב כי בו יצאת ממצרים ולא יראו פני ריקם׃",
      "info": ""
    },
    {
      "book_id": "EXO",
      "book_name": "Exodus",
      "chapter": 23,
      "verse_start": 16,
      "verse_end": 16,
      "text": "וחג הקציר בכורי מעשׂיך אשׁר תזרע בשׂדה וחג האסף בצאת השׁנה באספך את מעשׂיך מן השׂדה׃",
      "info": ""
    },
    {
      "book_id": "EXO",
      "book_name": "Exodus",
      "chapter": 23,
      "verse_start": 17,
      "verse_end": 17,
      "text": "שׁלשׁ פעמים בשׁנה יראה כל זכורך אל פני האדן יהוה׃",
      "info": ""
    },
    {
      "book_id": "EXO",
      "book_name": "Exodus",
      "chapter": 23,
      "verse_start": 18,
      "verse_end": 18,
      "text": "לא תזבח על חמץ דם זבחי ולא ילין חלב חגי עד בקר׃",
      "info": ""
    },
    {
      "book_id": "EXO",
      "book_name": "Exodus",
      "chapter": 23,
      "verse_start": 19,
      "verse_end": 19,
      "text": "ראשׁית בכורי אדמתך תביא בית יהוה אלהיך לא תבשׁל גדי בחלב אמו׃",
      "info": ""
    },
    {
      "book_id": "EXO",
      "book_name": "Exodus",
      "chapter": 23,
      "verse_start": 20,
      "verse_end": 20,
      "text": "הנה אנכי שׁלח מלאך לפניך לשׁמרך בדרך ולהביאך אל המקום אשׁר הכנתי׃",
      "info": ""
    },
    {
      "book_id": "EXO",
      "book_name": "Exodus",
      "chapter": 23,
      "verse_start": 21,
      "verse_end": 21,
      "text": "השׁמר מפניו ושׁמע בקלו אל תמר בו כי לא ישׂא לפשׁעכם כי שׁמי בקרבו׃",
      "info": ""
    },
    {
      "book_id": "EXO",
      "book_name": "Exodus",
      "chapter": 23,
      "verse_start": 22,
      "verse_end": 22,
      "text": "כי אם שׁמוע תשׁמע בקלו ועשׂית כל אשׁר אדבר ואיבתי את איביך וצרתי את צרריך׃",
      "info": ""
    },
    {
      "book_id": "EXO",
      "book_name": "Exodus",
      "chapter": 23,
      "verse_start": 23,
      "verse_end": 23,
      "text": "כי ילך מלאכי לפניך והביאך אל האמרי והחתי והפרזי והכנעני החוי והיבוסי והכחדתיו׃",
      "info": ""
    },
    {
      "book_id": "EXO",
      "book_name": "Exodus",
      "chapter": 23,
      "verse_start": 24,
      "verse_end": 24,
      "text": "לא תשׁתחוה לאלהיהם ולא תעבדם ולא תעשׂה כמעשׂיהם כי הרס תהרסם ושׁבר תשׁבר מצבתיהם׃",
      "info": ""
    },
    {
      "book_id": "EXO",
      "book_name": "Exodus",
      "chapter": 23,
      "verse_start": 25,
      "verse_end": 25,
      "text": "ועבדתם את יהוה אלהיכם וברך את לחמך ואת מימיך והסרתי מחלה מקרבך׃",
      "info": ""
    },
    {
      "book_id": "EXO",
      "book_name": "Exodus",
      "chapter": 23,
      "verse_start": 26,
      "verse_end": 26,
      "text": "לא תהיה משׁכלה ועקרה בארצך את מספר ימיך אמלא׃",
      "info": ""
    },
    {
      "book_id": "EXO",
      "book_name": "Exodus",
      "chapter": 23,
      "verse_start": 27,
      "verse_end": 27,
      "text": "את אימתי אשׁלח לפניך והמתי את כל העם אשׁר תבא בהם ונתתי את כל איביך אליך ערף׃",
      "info": ""
    },
    {
      "book_id": "EXO",
      "book_name": "Exodus",
      "chapter": 23,
      "verse_start": 28,
      "verse_end": 28,
      "text": "ושׁלחתי את הצרעה לפניך וגרשׁה את החוי את הכנעני ואת החתי מלפניך׃",
      "info": ""
    },
    {
      "book_id": "EXO",
      "book_name": "Exodus",
      "chapter": 23,
      "verse_start": 29,
      "verse_end": 29,
      "text": "לא אגרשׁנו מפניך בשׁנה אחת פן תהיה הארץ שׁממה ורבה עליך חית השׂדה׃",
      "info": ""
    },
    {
      "book_id": "EXO",
      "book_name": "Exodus",
      "chapter": 23,
      "verse_start": 30,
      "verse_end": 30,
      "text": "מעט מעט אגרשׁנו מפניך עד אשׁר תפרה ונחלת את הארץ׃",
      "info": ""
    },
    {
      "book_id": "EXO",
      "book_name": "Exodus",
      "chapter": 23,
      "verse_start": 31,
      "verse_end": 31,
      "text": "ושׁתי את גבלך מים סוף ועד ים פלשׁתים וממדבר עד הנהר כי אתן בידכם את ישׁבי הארץ וגרשׁתמו מפניך׃",
      "info": ""
    },
    {
      "book_id": "EXO",
      "book_name": "Exodus",
      "chapter": 23,
      "verse_start": 32,
      "verse_end": 32,
      "text": "לא תכרת להם ולאלהיהם ברית׃",
      "info": ""
    },
    {
      "book_id": "EXO",
      "book_name": "Exodus",
      "chapter": 23,
      "verse_start": 33,
      "verse_end": 33,
      "text": "לא ישׁבו בארצך פן יחטיאו אתך לי כי תעבד את אלהיהם כי יהיה לך למוקשׁ׃",
      "info": ""
    }
  ]
}