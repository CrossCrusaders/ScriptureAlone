{
  "header": "",
  "footer": "",
  "language": "Hebrew",
  "verses": [
    {
      "book_id": "JOB",
      "book_name": "Job",
      "chapter": 1,
      "verse_start": 1,
      "verse_end": 1,
      "text": "אישׁ היה בארץ עוץ איוב שׁמו והיה האישׁ ההוא תם וישׁר וירא אלהים וסר מרע׃",
      "info": ""
    },
    {
      "book_id": "JOB",
      "book_name": "Job",
      "chapter": 1,
      "verse_start": 2,
      "verse_end": 2,
      "text": "ויולדו לו שׁבעה בנים ושׁלושׁ בנות׃",
      "info": ""
    },
    {
      "book_id": "JOB",
      "book_name": "Job",
      "chapter": 1,
      "verse_start": 3,
      "verse_end": 3,
      "text": "ויהי מקנהו שׁבעת אלפי צאן ושׁלשׁת אלפי גמלים וחמשׁ מאות צמד בקר וחמשׁ מאות אתונות ועבדה רבה מאד ויהי האישׁ ההוא גדול מכל בני קדם׃",
      "info": ""
    },
    {
      "book_id": "JOB",
      "book_name": "Job",
      "chapter": 1,
      "verse_start": 4,
      "verse_end": 4,
      "text": "והלכו בניו ועשׂו משׁתה בית אישׁ יומו ושׁלחו וקראו לשׁלשׁת אחיתיהם לאכל ולשׁתות עמהם׃",
      "info": ""
    },
    {
      "book_id": "JOB",
      "book_name": "Job",
      "chapter": 1,
      "verse_start": 5,
      "verse_end": 5,
      "text": "ויהי כי הקיפו ימי המשׁתה וישׁלח איוב ויקדשׁם והשׁכים בבקר והעלה עלות מספר כלם כי אמר איוב אולי חטאו בני וברכו אלהים בלבבם ככה יעשׂה איוב כל הימים׃",
      "info": ""
    },
    {
      "book_id": "JOB",
      "book_name": "Job",
      "chapter": 1,
      "verse_start": 6,
      "verse_end": 6,
      "text": "ויהי היום ויבאו בני האלהים להתיצב על יהוה ויבוא גם השׂטן בתוכם׃",
      "info": ""
    },
    {
      "book_id": "JOB",
      "book_name": "Job",
      "chapter": 1,
      "verse_start": 7,
      "verse_end": 7,
      "text": "ויאמר יהוה אל השׂטן מאין תבא ויען השׂטן את יהוה ויאמר משׁוט בארץ ומהתהלך׃",
      "info": ""
    },
    {
      "book_id": "JOB",
      "book_name": "Job",
      "chapter": 1,
      "verse_start": 8,
      "verse_end": 8,
      "text": "ויאמר יהוה אל השׂטן השׂמת לבך על עבדי איוב כי אין כמהו בארץ אישׁ תם וישׁר ירא אלהים וסר מרע׃",
      "info": ""
    },
    {
      "book_id": "JOB",
      "book_name": "Job",
      "chapter": 1,
      "verse_start": 9,
      "verse_end": 9,
      "text": "ויען השׂטן את יהוה ויאמר החנם ירא איוב אלהים׃",
      "info": ""
    },
    {
      "book_id": "JOB",
      "book_name": "Job",
      "chapter": 1,
      "verse_start": 10,
      "verse_end": 10,
      "text": "הלא את שׂכת בעדו ובעד ביתו ובעד כל אשׁר לו מסביב מעשׂה ידיו ברכת ומקנהו פרץ בארץ׃",
      "info": ""
    },
    {
      "book_id": "JOB",
      "book_name": "Job",
      "chapter": 1,
      "verse_start": 11,
      "verse_end": 11,
      "text": "ואולם שׁלח נא ידך וגע בכל אשׁר לו אם לא על פניך יברכך׃",
      "info": ""
    },
    {
      "book_id": "JOB",
      "book_name": "Job",
      "chapter": 1,
      "verse_start": 12,
      "verse_end": 12,
      "text": "ויאמר יהוה אל השׂטן הנה כל אשׁר לו בידך רק אליו אל תשׁלח ידך ויצא השׂטן מעם פני יהוה׃",
      "info": ""
    },
    {
      "book_id": "JOB",
      "book_name": "Job",
      "chapter": 1,
      "verse_start": 13,
      "verse_end": 13,
      "text": "ויהי היום ובניו ובנתיו אכלים ושׁתים יין בבית אחיהם הבכור׃",
      "info": ""
    },
    {
      "book_id": "JOB",
      "book_name": "Job",
      "chapter": 1,
      "verse_start": 14,
      "verse_end": 14,
      "text": "ומלאך בא אל איוב ויאמר הבקר היו חרשׁות והאתנות רעות על ידיהם׃",
      "info": ""
    },
    {
      "book_id": "JOB",
      "book_name": "Job",
      "chapter": 1,
      "verse_start": 15,
      "verse_end": 15,
      "text": "ותפל שׁבא ותקחם ואת הנערים הכו לפי חרב ואמלטה רק אני לבדי להגיד׃",
      "info": ""
    },
    {
      "book_id": "JOB",
      "book_name": "Job",
      "chapter": 1,
      "verse_start": 16,
      "verse_end": 16,
      "text": "עוד זה מדבר וזה בא ויאמר אשׁ אלהים נפלה מן השׁמים ותבער בצאן ובנערים ותאכלם ואמלטה רק אני לבדי להגיד׃",
      "info": ""
    },
    {
      "book_id": "JOB",
      "book_name": "Job",
      "chapter": 1,
      "verse_start": 17,
      "verse_end": 17,
      "text": "עוד זה מדבר וזה בא ויאמר כשׂדים שׂמו שׁלשׁה ראשׁים ויפשׁטו על הגמלים ויקחום ואת הנערים הכו לפי חרב ואמלטה רק אני לבדי להגיד׃",
      "info": ""
    },
    {
      "book_id": "JOB",
      "book_name": "Job",
      "chapter": 1,
      "verse_start": 18,
      "verse_end": 18,
      "text": "עד זה מדבר וזה בא ויאמר בניך ובנותיך אכלים ושׁתים יין בבית אחיהם הבכור׃",
      "info": ""
    },
    {
      "book_id": "JOB",
      "book_name": "Job",
      "chapter": 1,
      "verse_start": 19,
      "verse_end": 19,
      "text": "והנה רוח גדולה באה מעבר המדבר ויגע בארבע פנות הבית ויפל על הנערים וימותו ואמלטה רק אני לבדי להגיד׃",
      "info": ""
    },
    {
      "book_id": "JOB",
      "book_name": "Job",
      "chapter": 1,
      "verse_start": 20,
      "verse_end": 20,
      "text": "ויקם איוב ויקרע את מעלו ויגז את ראשׁו ויפל ארצה וישׁתחו׃",
      "info": ""
    },
    {
      "book_id": "JOB",
      "book_name": "Job",
      "chapter": 1,
      "verse_start": 21,
      "verse_end": 21,
      "text": "ויאמר ערם יצתי מבטן אמי וערם אשׁוב שׁמה יהוה נתן ויהוה לקח יהי שׁם יהוה מברך׃",
      "info": ""
    },
    {
      "book_id": "JOB",
      "book_name": "Job",
      "chapter": 1,
      "verse_start": 22,
      "verse_end": 22,
      "text": "בכל זאת לא חטא איוב ולא נתן תפלה לאלהים׃",
      "info": ""
    }
  ]
}