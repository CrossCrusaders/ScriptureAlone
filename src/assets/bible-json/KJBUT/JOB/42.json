{
  "header": "",
  "footer": "",
  "language": "Hebrew",
  "verses": [
    {
      "book_id": "JOB",
      "book_name": "Job",
      "chapter": 42,
      "verse_start": 1,
      "verse_end": 1,
      "text": "ויען איוב את יהוה ויאמר׃",
      "info": ""
    },
    {
      "book_id": "JOB",
      "book_name": "Job",
      "chapter": 42,
      "verse_start": 2,
      "verse_end": 2,
      "text": "ידעת כי כל תוכל ולא יבצר ממך מזמה׃",
      "info": ""
    },
    {
      "book_id": "JOB",
      "book_name": "Job",
      "chapter": 42,
      "verse_start": 3,
      "verse_end": 3,
      "text": "מי זה מעלים עצה בלי דעת לכן הגדתי ולא אבין נפלאות ממני ולא אדע׃",
      "info": ""
    },
    {
      "book_id": "JOB",
      "book_name": "Job",
      "chapter": 42,
      "verse_start": 4,
      "verse_end": 4,
      "text": "שׁמע נא ואנכי אדבר אשׁאלך והודיעני׃",
      "info": ""
    },
    {
      "book_id": "JOB",
      "book_name": "Job",
      "chapter": 42,
      "verse_start": 5,
      "verse_end": 5,
      "text": "לשׁמע אזן שׁמעתיך ועתה עיני ראתך׃",
      "info": ""
    },
    {
      "book_id": "JOB",
      "book_name": "Job",
      "chapter": 42,
      "verse_start": 6,
      "verse_end": 6,
      "text": "על כן אמאס ונחמתי על עפר ואפר׃",
      "info": ""
    },
    {
      "book_id": "JOB",
      "book_name": "Job",
      "chapter": 42,
      "verse_start": 7,
      "verse_end": 7,
      "text": "ויהי אחר דבר יהוה את הדברים האלה אל איוב ויאמר יהוה אל אליפז התימני חרה אפי בך ובשׁני רעיך כי לא דברתם אלי נכונה כעבדי איוב׃",
      "info": ""
    },
    {
      "book_id": "JOB",
      "book_name": "Job",
      "chapter": 42,
      "verse_start": 8,
      "verse_end": 8,
      "text": "ועתה קחו לכם שׁבעה פרים ושׁבעה אילים ולכו אל עבדי איוב והעליתם עולה בעדכם ואיוב עבדי יתפלל עליכם כי אם פניו אשׂא לבלתי עשׂות עמכם נבלה כי לא דברתם אלי נכונה כעבדי איוב׃",
      "info": ""
    },
    {
      "book_id": "JOB",
      "book_name": "Job",
      "chapter": 42,
      "verse_start": 9,
      "verse_end": 9,
      "text": "וילכו אליפז התימני ובלדד השׁוחי צפר הנעמתי ויעשׂו כאשׁר דבר אליהם יהוה וישׂא יהוה את פני איוב׃",
      "info": ""
    },
    {
      "book_id": "JOB",
      "book_name": "Job",
      "chapter": 42,
      "verse_start": 10,
      "verse_end": 10,
      "text": "ויהוה שׁב את שׁבית איוב בהתפללו בעד רעהו ויסף יהוה את כל אשׁר לאיוב למשׁנה׃",
      "info": ""
    },
    {
      "book_id": "JOB",
      "book_name": "Job",
      "chapter": 42,
      "verse_start": 11,
      "verse_end": 11,
      "text": "ויבאו אליו כל אחיו וכל אחיתיו וכל ידעיו לפנים ויאכלו עמו לחם בביתו וינדו לו וינחמו אתו על כל הרעה אשׁר הביא יהוה עליו ויתנו לו אישׁ קשׂיטה אחת ואישׁ נזם זהב אחד׃",
      "info": ""
    },
    {
      "book_id": "JOB",
      "book_name": "Job",
      "chapter": 42,
      "verse_start": 12,
      "verse_end": 12,
      "text": "ויהוה ברך את אחרית איוב מראשׁתו ויהי לו ארבעה עשׂר אלף צאן ושׁשׁת אלפים גמלים ואלף צמד בקר ואלף אתונות׃",
      "info": ""
    },
    {
      "book_id": "JOB",
      "book_name": "Job",
      "chapter": 42,
      "verse_start": 13,
      "verse_end": 13,
      "text": "ויהי לו שׁבענה בנים ושׁלושׁ בנות׃",
      "info": ""
    },
    {
      "book_id": "JOB",
      "book_name": "Job",
      "chapter": 42,
      "verse_start": 14,
      "verse_end": 14,
      "text": "ויקרא שׁם האחת ימימה ושׁם השׁנית קציעה ושׁם השׁלישׁית קרן הפוך׃",
      "info": ""
    },
    {
      "book_id": "JOB",
      "book_name": "Job",
      "chapter": 42,
      "verse_start": 15,
      "verse_end": 15,
      "text": "ולא נמצא נשׁים יפות כבנות איוב בכל הארץ ויתן להם אביהם נחלה בתוך אחיהם׃",
      "info": ""
    },
    {
      "book_id": "JOB",
      "book_name": "Job",
      "chapter": 42,
      "verse_start": 16,
      "verse_end": 16,
      "text": "ויחי איוב אחרי זאת מאה וארבעים שׁנה וירא את בניו ואת בני בניו ארבעה דרות׃",
      "info": ""
    },
    {
      "book_id": "JOB",
      "book_name": "Job",
      "chapter": 42,
      "verse_start": 17,
      "verse_end": 17,
      "text": "וימת איוב זקן ושׂבע ימים׃",
      "info": ""
    }
  ]
}