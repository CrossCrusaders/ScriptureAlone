{
  "header": "",
  "footer": "",
  "language": "Hebrew",
  "verses": [
    {
      "book_id": "JOB",
      "book_name": "Job",
      "chapter": 17,
      "verse_start": 1,
      "verse_end": 1,
      "text": "רוחי חבלה ימי נזעכו קברים׃",
      "info": ""
    },
    {
      "book_id": "JOB",
      "book_name": "Job",
      "chapter": 17,
      "verse_start": 2,
      "verse_end": 2,
      "text": "אם לא התלים עמדי ובהמרותם תלן עיני׃",
      "info": ""
    },
    {
      "book_id": "JOB",
      "book_name": "Job",
      "chapter": 17,
      "verse_start": 3,
      "verse_end": 3,
      "text": "שׂימה נא ערבני עמך מי הוא לידי יתקע׃",
      "info": ""
    },
    {
      "book_id": "JOB",
      "book_name": "Job",
      "chapter": 17,
      "verse_start": 4,
      "verse_end": 4,
      "text": "כי לבם צפנת משׂכל על כן לא תרמם׃",
      "info": ""
    },
    {
      "book_id": "JOB",
      "book_name": "Job",
      "chapter": 17,
      "verse_start": 5,
      "verse_end": 5,
      "text": "לחלק יגיד רעים ועיני בניו תכלנה׃",
      "info": ""
    },
    {
      "book_id": "JOB",
      "book_name": "Job",
      "chapter": 17,
      "verse_start": 6,
      "verse_end": 6,
      "text": "והצגני למשׁל עמים ותפת לפנים אהיה׃",
      "info": ""
    },
    {
      "book_id": "JOB",
      "book_name": "Job",
      "chapter": 17,
      "verse_start": 7,
      "verse_end": 7,
      "text": "ותכה מכעשׂ עיני ויצרי כצל כלם׃",
      "info": ""
    },
    {
      "book_id": "JOB",
      "book_name": "Job",
      "chapter": 17,
      "verse_start": 8,
      "verse_end": 8,
      "text": "ישׁמו ישׁרים על זאת ונקי על חנף יתערר׃",
      "info": ""
    },
    {
      "book_id": "JOB",
      "book_name": "Job",
      "chapter": 17,
      "verse_start": 9,
      "verse_end": 9,
      "text": "ויאחז צדיק דרכו וטהר ידים יסיף אמץ׃",
      "info": ""
    },
    {
      "book_id": "JOB",
      "book_name": "Job",
      "chapter": 17,
      "verse_start": 10,
      "verse_end": 10,
      "text": "ואולם כלם תשׁבו ובאו נא ולא אמצא בכם חכם׃",
      "info": ""
    },
    {
      "book_id": "JOB",
      "book_name": "Job",
      "chapter": 17,
      "verse_start": 11,
      "verse_end": 11,
      "text": "ימי עברו זמתי נתקו מורשׁי לבבי׃",
      "info": ""
    },
    {
      "book_id": "JOB",
      "book_name": "Job",
      "chapter": 17,
      "verse_start": 12,
      "verse_end": 12,
      "text": "לילה ליום ישׂימו אור קרוב מפני חשׁך׃",
      "info": ""
    },
    {
      "book_id": "JOB",
      "book_name": "Job",
      "chapter": 17,
      "verse_start": 13,
      "verse_end": 13,
      "text": "אם אקוה שׁאול ביתי בחשׁך רפדתי יצועי׃",
      "info": ""
    },
    {
      "book_id": "JOB",
      "book_name": "Job",
      "chapter": 17,
      "verse_start": 14,
      "verse_end": 14,
      "text": "לשׁחת קראתי אבי אתה אמי ואחתי לרמה׃",
      "info": ""
    },
    {
      "book_id": "JOB",
      "book_name": "Job",
      "chapter": 17,
      "verse_start": 15,
      "verse_end": 15,
      "text": "ואיה אפו תקותי ותקותי מי ישׁורנה׃",
      "info": ""
    },
    {
      "book_id": "JOB",
      "book_name": "Job",
      "chapter": 17,
      "verse_start": 16,
      "verse_end": 16,
      "text": "בדי שׁאל תרדנה אם יחד על עפר נחת׃",
      "info": ""
    }
  ]
}