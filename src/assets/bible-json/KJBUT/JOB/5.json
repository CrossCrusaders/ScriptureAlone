{
  "header": "",
  "footer": "",
  "language": "Hebrew",
  "verses": [
    {
      "book_id": "JOB",
      "book_name": "Job",
      "chapter": 5,
      "verse_start": 1,
      "verse_end": 1,
      "text": "קרא נא הישׁ עונך ואל מי מקדשׁים תפנה׃",
      "info": ""
    },
    {
      "book_id": "JOB",
      "book_name": "Job",
      "chapter": 5,
      "verse_start": 2,
      "verse_end": 2,
      "text": "כי לאויל יהרג כעשׂ ופתה תמית קנאה׃",
      "info": ""
    },
    {
      "book_id": "JOB",
      "book_name": "Job",
      "chapter": 5,
      "verse_start": 3,
      "verse_end": 3,
      "text": "אני ראיתי אויל משׁרישׁ ואקוב נוהו פתאם׃",
      "info": ""
    },
    {
      "book_id": "JOB",
      "book_name": "Job",
      "chapter": 5,
      "verse_start": 4,
      "verse_end": 4,
      "text": "ירחקו בניו מישׁע וידכאו בשׁער ואין מציל׃",
      "info": ""
    },
    {
      "book_id": "JOB",
      "book_name": "Job",
      "chapter": 5,
      "verse_start": 5,
      "verse_end": 5,
      "text": "אשׁר קצירו רעב יאכל ואל מצנים יקחהו ושׁאף צמים חילם׃",
      "info": ""
    },
    {
      "book_id": "JOB",
      "book_name": "Job",
      "chapter": 5,
      "verse_start": 6,
      "verse_end": 6,
      "text": "כי לא יצא מעפר און ומאדמה לא יצמח עמל׃",
      "info": ""
    },
    {
      "book_id": "JOB",
      "book_name": "Job",
      "chapter": 5,
      "verse_start": 7,
      "verse_end": 7,
      "text": "כי אדם לעמל יולד ובני רשׁף יגביהו עוף׃",
      "info": ""
    },
    {
      "book_id": "JOB",
      "book_name": "Job",
      "chapter": 5,
      "verse_start": 8,
      "verse_end": 8,
      "text": "אולם אני אדרשׁ אל אל ואל אלהים אשׂים דברתי׃",
      "info": ""
    },
    {
      "book_id": "JOB",
      "book_name": "Job",
      "chapter": 5,
      "verse_start": 9,
      "verse_end": 9,
      "text": "עשׂה גדלות ואין חקר נפלאות עד אין מספר׃",
      "info": ""
    },
    {
      "book_id": "JOB",
      "book_name": "Job",
      "chapter": 5,
      "verse_start": 10,
      "verse_end": 10,
      "text": "הנתן מטר על פני ארץ ושׁלח מים על פני חוצות׃",
      "info": ""
    },
    {
      "book_id": "JOB",
      "book_name": "Job",
      "chapter": 5,
      "verse_start": 11,
      "verse_end": 11,
      "text": "לשׂום שׁפלים למרום וקדרים שׂגבו ישׁע׃",
      "info": ""
    },
    {
      "book_id": "JOB",
      "book_name": "Job",
      "chapter": 5,
      "verse_start": 12,
      "verse_end": 12,
      "text": "מפר מחשׁבות ערומים ולא תעשׂינה ידיהם תושׁיה׃",
      "info": ""
    },
    {
      "book_id": "JOB",
      "book_name": "Job",
      "chapter": 5,
      "verse_start": 13,
      "verse_end": 13,
      "text": "לכד חכמים בערמם ועצת נפתלים נמהרה׃",
      "info": ""
    },
    {
      "book_id": "JOB",
      "book_name": "Job",
      "chapter": 5,
      "verse_start": 14,
      "verse_end": 14,
      "text": "יומם יפגשׁו חשׁך וכלילה ימשׁשׁו בצהרים׃",
      "info": ""
    },
    {
      "book_id": "JOB",
      "book_name": "Job",
      "chapter": 5,
      "verse_start": 15,
      "verse_end": 15,
      "text": "וישׁע מחרב מפיהם ומיד חזק אביון׃",
      "info": ""
    },
    {
      "book_id": "JOB",
      "book_name": "Job",
      "chapter": 5,
      "verse_start": 16,
      "verse_end": 16,
      "text": "ותהי לדל תקוה ועלתה קפצה פיה׃",
      "info": ""
    },
    {
      "book_id": "JOB",
      "book_name": "Job",
      "chapter": 5,
      "verse_start": 17,
      "verse_end": 17,
      "text": "הנה אשׁרי אנושׁ יוכחנו אלוה ומוסר שׁדי אל תמאס׃",
      "info": ""
    },
    {
      "book_id": "JOB",
      "book_name": "Job",
      "chapter": 5,
      "verse_start": 18,
      "verse_end": 18,
      "text": "כי הוא יכאיב ויחבשׁ ימחץ וידו תרפינה׃",
      "info": ""
    },
    {
      "book_id": "JOB",
      "book_name": "Job",
      "chapter": 5,
      "verse_start": 19,
      "verse_end": 19,
      "text": "בשׁשׁ צרות יצילך ובשׁבע לא יגע בך רע׃",
      "info": ""
    },
    {
      "book_id": "JOB",
      "book_name": "Job",
      "chapter": 5,
      "verse_start": 20,
      "verse_end": 20,
      "text": "ברעב פדך ממות ובמלחמה מידי חרב׃",
      "info": ""
    },
    {
      "book_id": "JOB",
      "book_name": "Job",
      "chapter": 5,
      "verse_start": 21,
      "verse_end": 21,
      "text": "בשׁוט לשׁון תחבא ולא תירא משׁד כי יבוא׃",
      "info": ""
    },
    {
      "book_id": "JOB",
      "book_name": "Job",
      "chapter": 5,
      "verse_start": 22,
      "verse_end": 22,
      "text": "לשׁד ולכפן תשׂחק ומחית הארץ אל תירא׃",
      "info": ""
    },
    {
      "book_id": "JOB",
      "book_name": "Job",
      "chapter": 5,
      "verse_start": 23,
      "verse_end": 23,
      "text": "כי עם אבני השׂדה בריתך וחית השׂדה השׁלמה׃",
      "info": ""
    },
    {
      "book_id": "JOB",
      "book_name": "Job",
      "chapter": 5,
      "verse_start": 24,
      "verse_end": 24,
      "text": "וידעת כי שׁלום אהלך ופקדת נוך ולא תחטא׃",
      "info": ""
    },
    {
      "book_id": "JOB",
      "book_name": "Job",
      "chapter": 5,
      "verse_start": 25,
      "verse_end": 25,
      "text": "וידעת כי רב זרעך וצאצאיך כעשׂב הארץ׃",
      "info": ""
    },
    {
      "book_id": "JOB",
      "book_name": "Job",
      "chapter": 5,
      "verse_start": 26,
      "verse_end": 26,
      "text": "תבוא בכלח אלי קבר כעלות גדישׁ בעתו׃",
      "info": ""
    },
    {
      "book_id": "JOB",
      "book_name": "Job",
      "chapter": 5,
      "verse_start": 27,
      "verse_end": 27,
      "text": "הנה זאת חקרנוה כן היא שׁמענה ואתה דע׃",
      "info": ""
    }
  ]
}