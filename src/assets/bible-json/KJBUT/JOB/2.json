{
  "header": "",
  "footer": "",
  "language": "Hebrew",
  "verses": [
    {
      "book_id": "JOB",
      "book_name": "Job",
      "chapter": 2,
      "verse_start": 1,
      "verse_end": 1,
      "text": "ויהי היום ויבאו בני האלהים להתיצב על יהוה ויבוא גם השׂטן בתכם להתיצב על יהוה׃",
      "info": ""
    },
    {
      "book_id": "JOB",
      "book_name": "Job",
      "chapter": 2,
      "verse_start": 2,
      "verse_end": 2,
      "text": "ויאמר יהוה אל השׂטן אי מזה תבא ויען השׂטן את יהוה ויאמר משׁט בארץ ומהתהלך׃",
      "info": ""
    },
    {
      "book_id": "JOB",
      "book_name": "Job",
      "chapter": 2,
      "verse_start": 3,
      "verse_end": 3,
      "text": "ויאמר יהוה אל השׂטן השׂמת לבך אל עבדי איוב כי אין כמהו בארץ אישׁ תם וישׁר ירא אלהים וסר מרע ועדנו מחזיק בתמתו ותסיתני בו לבלעו חנם׃",
      "info": ""
    },
    {
      "book_id": "JOB",
      "book_name": "Job",
      "chapter": 2,
      "verse_start": 4,
      "verse_end": 4,
      "text": "ויען השׂטן את יהוה ויאמר עור בעד עור וכל אשׁר לאישׁ יתן בעד נפשׁו׃",
      "info": ""
    },
    {
      "book_id": "JOB",
      "book_name": "Job",
      "chapter": 2,
      "verse_start": 5,
      "verse_end": 5,
      "text": "אולם שׁלח נא ידך וגע אל עצמו ואל בשׂרו אם לא אל פניך יברכך׃",
      "info": ""
    },
    {
      "book_id": "JOB",
      "book_name": "Job",
      "chapter": 2,
      "verse_start": 6,
      "verse_end": 6,
      "text": "ויאמר יהוה אל השׂטן הנו בידך אך את נפשׁו שׁמר׃",
      "info": ""
    },
    {
      "book_id": "JOB",
      "book_name": "Job",
      "chapter": 2,
      "verse_start": 7,
      "verse_end": 7,
      "text": "ויצא השׂטן מאת פני יהוה ויך את איוב בשׁחין רע מכף רגלו עד קדקדו׃",
      "info": ""
    },
    {
      "book_id": "JOB",
      "book_name": "Job",
      "chapter": 2,
      "verse_start": 8,
      "verse_end": 8,
      "text": "ויקח לו חרשׂ להתגרד בו והוא ישׁב בתוך האפר׃",
      "info": ""
    },
    {
      "book_id": "JOB",
      "book_name": "Job",
      "chapter": 2,
      "verse_start": 9,
      "verse_end": 9,
      "text": "ותאמר לו אשׁתו עדך מחזיק בתמתך ברך אלהים ומת׃",
      "info": ""
    },
    {
      "book_id": "JOB",
      "book_name": "Job",
      "chapter": 2,
      "verse_start": 10,
      "verse_end": 10,
      "text": "ויאמר אליה כדבר אחת הנבלות תדברי גם את הטוב נקבל מאת האלהים ואת הרע לא נקבל בכל זאת לא חטא איוב בשׂפתיו׃",
      "info": ""
    },
    {
      "book_id": "JOB",
      "book_name": "Job",
      "chapter": 2,
      "verse_start": 11,
      "verse_end": 11,
      "text": "וישׁמעו שׁלשׁת רעי איוב את כל הרעה הזאת הבאה עליו ויבאו אישׁ ממקמו אליפז התימני ובלדד השׁוחי וצופר הנעמתי ויועדו יחדו לבוא לנוד לו ולנחמו׃",
      "info": ""
    },
    {
      "book_id": "JOB",
      "book_name": "Job",
      "chapter": 2,
      "verse_start": 12,
      "verse_end": 12,
      "text": "וישׂאו את עיניהם מרחוק ולא הכירהו וישׂאו קולם ויבכו ויקרעו אישׁ מעלו ויזרקו עפר על ראשׁיהם השׁמימה׃",
      "info": ""
    },
    {
      "book_id": "JOB",
      "book_name": "Job",
      "chapter": 2,
      "verse_start": 13,
      "verse_end": 13,
      "text": "וישׁבו אתו לארץ שׁבעת ימים ושׁבעת לילות ואין דבר אליו דבר כי ראו כי גדל הכאב מאד׃",
      "info": ""
    }
  ]
}